\c 1 
\v 1-2 Mao kini ang maayong balita mahitungod kang Jesu-Cristo, ang Anak sa Dios. Ang propeta nga si Isaias naghisgot niining maayong balita sa dihang siya nagsulat: "Paminaw! Nagpadala ako ug akong mensahero una kanimo. Iyang andamon ang mga tawo sa pag-abi-abi kanimo. 
\v 3 Siya magtawag kang bisan kinsa nga makadungog kaniya sa awaaw, 'Andama ang inyong mga kaugalingon sa pag-abi-abi sa Ginoo.'"
\v 4 Ang mensahero nga si Isaias nagsulat mahitungod kang Juan. Gitawag siya sa mga tawo nga "Ang Magbabawtismo." Si Juan atua sa awaaw; gibawtismohan niya ang mga tawo ug gipang-ingnan sila, "Pangayo ug pasaylo nga kamo nakasala, ug pagdesisyon sa pag-undang niini, aron nga pasayloon kamo sa Dios." 
\v 5 Ang dakong ihap sa mga tawo gikan sa distrito sa Judea ug ang siyudad sa Jerusalem miadto sa awaaw aron sa pagpaminaw kang Juan nga nagsulti. Daghan niadtong naminaw kaniya miuyon nga sila nakasala. Unya gibawtismohan sila ni Juan didto sa Suba sa Jordan. 
\v 6 Si Juan nagsul-ob ug sapnot nga panapton nga hinimo gikan sa balahibo sa Kamelyo ug ang panit nga bakos nga gipalibot sa iyang hawak. Mikaon siya ug mga apan-apan ug dugos nga iyang nakita ngadto sa awaaw nga dapit.
\v 7 Nagsangyaw siya, "Sa mubo nga panahon moabot ang usa ka bantogan kaayo. Dili ako sama kaniya. Dili gayod ako takos sa pagyukbo ug sa paghubad sa iyang mga sandalyas. 
\v 8 Gibawtismohan ko kamo sa tubig, apan pagabawtismohan niya kamo sa Balaang Espiritu."
\v 9 Niana nga panahon sa dihang si Juan nagsangyaw, si Jesus niabot gikan sa Nazaret, ang lungsod sa distrito sa Galilea. Miadto siya kung diin si Juan nagsangyaw, ug gibawtismohan siya ni Juan sa Suba sa Jordan. 
\v 10 Diha-diha pagkahuman ni Jesus ug haw-as sa tubig, nakita niya ang langit nga naabli ug ang Espiritu sa Dios mikunsad ngadto kaniya. Ang Espiritu sa Dios mikunsad pinaagi sa hulagway sa salampati. 
\v 11 Ang Dios misulti gikan sa langit nga nag-ingon, "Ikaw ang akong Anak, nga akong gihigugma pag-ayo. Nahimuot ako pag-ayo kanimo."
\v 12 Unya ang Espiritu sa Dios nagpadala kang Jesus ngadto sa awaaw. 
\v 13 Atua siya didto sulod sa 40 ka adlaw. Sa niana nga mga panahon, si Satanas nagtintal kaniya. Adunay mga ihalas nga mga mananap didto nga dapit, ug gibantayan siya sa mga anghel.
\v 14 Unya, human gibutang si Juan sa prisohan, si Jesus miadto sa Galilea. Sa Galilea, nagsangyaw siya sa mga maayong balita sa Dios. 
\v 15 Siya naga-ingon, "Sa kataposan miabot na ang panahon. Sa umaabot ang Dios magpakita nga siya mao ang hari. Pangayo kamo ug pasaylo nga kamo nakasala, ug pagdesisyon nga undangon kini, aron pasayloon kamo sa Dios. Tuohi ang maayong mga balita."
\v 16 Usa ka adlaw, samtang si Jesus naglakaw daplin sa dagat sa Galilea, nakita niya ang duha ka lalaki, si Simon ug ang iyang igsoon nga si Andres. Ilang giitsa ang ilang mga pukot nga pampangisda ngadto sa dagat. Makakwarta sila pinaagi sa pagpanguha ug pagpamaligya ug isda. 
\v 17 Unya si Jesus miingon ngadto kanila, "Sama sa inyong pagtigom ug mga isda, uban kanako ug tudloan ko kamo kung unsaon pagtapok ang mga tawo." 
\v 18 Diha-diha ilang gibiyaan ang ilang mga pukot, ug mikuyog uban kaniya.
\v 19 Pagkahuman nangawala sila sa unahan, nakita ni Jesus ang duha ka ubang lalaki, si Santiago ug ang iyang igsoon nga si Juan. Sila ang anak sa tawo nga ginganlan ug Sebedeo. Pareho sila nga atua sa bangka nga nag-ayo sa mga pukot nga pampangisda. 
\v 20 Sa nakita na sila ni Jesus, giingnan niya sila sa pag-anhi uban kaniya. Busa ilang gibiyaan ang ilang amahan, nga nagpabilin didto sa bangka uban ang binayran nga mga sulugoon, ug milakaw sila palayo uban kang Jesus.
\v 21 Si Jesus ug ang mga tinun-an miadto ngadto sa duol nga lungsod nga gitawag ug Capernaum. Sa sunod nga Adlaw sa Igpapahulay, miadto siya ngadto sa sinagoga ug nagsugod sa pagtudlo sa mga tawo nga nagtigom didto. 
\v 22 Nahibulong sila sa paagi sa iyang pagtudlo. Nagtudlo siya sama sa usa ka magtutudlo nga nagsalig kung unsa ang kahibalo nga iyang nasayran. Wala siya nagtudlo sama niadtong pagtudlo sa mga balaod sa Judio, nga gibalik-balik ang nagkalain-laing mga butang nga gitudlo sa ubang mga tawo.
\v 23 Ngadto sa sinagoga diin nagtudlo si Jesus, adunay tawo nga gidumalahan sa dautang espiritu. Ang tawo uban sa dautang espiritu nagsugod sa pagsinggit, 
\v 24 "Hoy! Jesus, nga gikan sa Nazaret! Kami nga mga dautang espiritu walay mahimo diha kanimo! Mianhi ka ba aron sa paglaglag kanamo? Nakahibalo ako kung kinsa ka. Ikaw ang usa nga Balaan gikan sa Dios!" 
\v 25 Ug gipakgang ni Jesus ang dautang espiritu, nga nag-ingon, "Paghilom ug gawas kaniya!" 
\v 26 Ang dautang espiritu miuyog sa tawo nga bangis kaayo. Misinggit siya ug kusog, ug unya migawas siya sa tawo ug mibiya.
\v 27 Ang tanang tawo nga atua didto nangahibulong. Ingon nga resulta, ilang gihisgotan kini sa ilang mga kaugalingon, nga nag-ingon, "Kahibulongan kini! Dili lang siya nagatudlo sa bag-o ug sa adunay katungod nga pamaagi, apan nagmando usab siya sa daotang mga espiritu ug mituo sila kaniya!" 
\v 28 Sa wala madugay ang mga tawo nagsulti sa kadaghanan ngadto sa tibuok distrito sa Galilea kung unsa ang nahimo ni Jesus.
\v 29 Human sila mibiya sa sinagoga, si Jesus, Simon ug Andres, uban kang Santiago ug Juan miadto diretso sa balay ni Simon ug Andres. 
\v 30 Ang ugangan nga babaye ni Simon naghigda sa katre tungod kay aduna siyay taas nga hilanat. Diha-diha dayon ang usa ka tawo nagsulti kang Jesus mahitungod sa iyang pagkamasakiton. 
\v 31 Si Jesus miduol kaniya, gigunitan siya sa kamot, ug gitabangan siya sa pagpabangon. Diha-diha naulian siya gikan sa hilanat ug nagsugod sa pag-alagad kanila.
\v 32 Niana nga gabii, sa pagsalop sa adlaw, ang ubang mga tawo nagdala kang Jesus ug daghang mga masakiton ug kadtong gidumalahan sa daotang mga espiritu. 
\v 33 Kini daw ang tanan nga nagpuyo sa lungsod nagkatigom sa pultahan sa balay ni Simon. 
\v 34 Giayo ni Jesus ang daghang mga tawo nga masakiton uban sa nagkalain-laing mga sakit. Gipugos usab niya ang daghang mga daotang espiritu nga mogawas gikan sa mga tawo. Wala niya gitugotan ang mga demonyo sa pagsulti sa mga tawo mahitungod kaniya, tungod kay nasayod sila nga siya Usa ka Balaan gikan sa Dios.
\v 35 Pagkasunod buntag si Jesus mibangon ug sayo kaayo samtang ngitngit pa. Nibiya siya sa balay ug niadto sa layo gikan sa lungsod ngadto sa dapit nga diin walay mga tawo. Unya nag-ampo siya. 
\v 36 Si Simon ug ang iyang mga kauban nangita kaniya. 
\v 37 Sa dihang nakita nila siya miingon sila, "Ang tanan sa lungsod nangita kanimo."
\v 38 Miingon siya kanila, "Kinahanglang moadto kita sa mga silingan nga mga lungsod aron nga magsangyaw ako didto. Mao kini ang hinungdan nga mianhi ako sa kalibotan." 
\v 39 Busa miadto sila sa tibuok Galilea. Sa ilang pag-adto, si Jesus nagsangyaw ngadto sa mga sinagoga ug gipugos ang mga daotang espiritu nga mogawas gikan sa mga tawo.
\v 40 Usa ka adlaw ang tawo nga anaay daotang sakit sa panit nga gitawag ug sangla miadto kang Jesus. Miluhod siya sa atubangan ni Jesus ug nagpakiluoy kaniya nga nag-ingon, "Palihog ayoha ako, tungod kay makahimo ka sa pag-ayo kanako kung imong kabubot-on!" 
\v 41 Si Jesus mibati ug kalooy kaniya. Iyang gitunol ang iyang kamot ug gihikap ang tawo. Unya miingon siya ngadto kaniya, "Tungod kay kabubot-on nako nga mamaayo ka, mamaayo ka!" 
\v 42 Diha-diha ang tawo naayo! Dili na gayod siya sanglahon!
\v 43 Si Jesus nagpasidaan ngadto kaniya sa wala pa niya siya gipadala ngadto sa layo. 
\v 44 Mao kini ang giingon ni Jesus, "Ayaw pagsulti ngadto sa uban kung unsa ang nahitabo. Hinuon, lakaw ngadto sa pari ug ipakita ang imong kaugalingon ngadto kaniya sa pamaagi nga iya ikaw nga sukit-sukiton. Unya himoa ang gihanyag ni Moises nga mando sa mga tawo nga nangaayo gikan sa sangla. Kini mamahimo nga testimonya ngadto sa komunidad nga imong gipang-ayo."
\v 45 Ang tawo wala misunod sa pasidaan ni Jesus. Siya nagsugod sa pagsulti sa daghang mga tawo mahitungod kung giunsa siya pag-ayo ni Jesus. Isip resulta, si Jesus dili na gayod makasulod sa mga lungsod sa kadaghanan tungod kay ang pundok sa mga tawo nakapalibot kaniya. Hinuon, nagpabilin siya gawas sa mga lungsod nga mga dapit diin walay nagpuyo. Apan ang mga tawo nagsingabot ngadto kaniya gikan sa tibuok nga rehiyon.

\c 2 
\v 1 Paglabay sa pipila ka adlaw, mibalik si Jesus sa Capernaum. Dihadiha gipakaylap sa mga tawo ang balita ngadto sa uban nga nakabalik na si Jesus ug naa na sa balay. 
\v 2 Sa wala madogay daghan kaayo ang mga tawo ang nagkatigom kung asa si Jesus nagpuyo. Napuno pag-ayo ang balay tungod sa hilabihang kadaghan. Wala nay lugar aron matindogan, bisan sa pultahan. Nagsulti si Jesus sa mensahe sa Dios ngadto kanila.
\v 3 Miabot ang pipila ka mga tawo nga nagdala ug usa ka paralisado nga tawo didto sa balay diin atua si Jesus. Gidayongan siya sa upat ka tawo sa usa ka banig. 
\v 4 Wala nila madala ang tawo ngadto kang Jesus tungod sa pundok nga nagtigom. Busa, miadto sila sa atop sa balay ug naghimo ug usa ka dako nga bangag sa atop sa tungod ni Jesus. Gitunton nila ang paralisado nga tawo nga atua sa iyang banig didto sa bangag sa atubangan ni Jesus.
\v 5 Human nasabtan ni Jesus nga nagtuo ang mga tawo nga makahimo siya sa pag-ayo niining tawhana, miingon siya ngadto sa tawo nga paralisado, "Anak, gipasaylo ko na ang imong mga sala!" 
\v 6 Naglingkod didto ang pipila ka mga tawo nga mga magtutudlo sa mga balaod sa Judio. Nagsugod sila sa paghunahuna sa ilang mga kaugalingon, 
\v 7 "Unsa man ang pagtuo niining tawhana sa iyang kaugalingon? Hambogiro siya ug giinsulto ang Dios pinaagi sa pagsulti niana! Ang Dios lamang ang makapasaylo sa mga sala!"
\v 8 Nahibaw-an dayon ni Jesus kung unsa ang ilang gihunahuna. Miingon siya kanila, "Nganong naghunahuna man kamo niining mga butanga? 
\v 9 Unsa ang mas sayon kanako sa pagsulti, 'Gipasaylo ko na ang imong mga sala' o 'Tindog! Kuhaa ang imong banig ug lakaw'?
\v 10 Ipakita ko kaninyo nga ang Anak sa Tawo adunay katungod sa kalibotan sa pagpasaylo sa mga sala." Unya miingon siya ngadto sa paralisado nga tawo, 
\v 11 "Tindog! Punita ang imong banig! Ug pauli sa balay!" 
\v 12 Dihadiha mitindog ang tawo! Gipunit ang iyang banig, ug unya milakaw siya, samtang gitan-aw siya sa tanan nga mga tawo. Nahibulong silang tanan, ug nagdayeg sila sa Dios ug miingon, "Wala kami makakita sukad sa mga butang nga sama sa nahitabo karon!"
\v 13 Mibiya si Jesus sa Capernaum ug naglakaw sa baybayon sa Dagat sa Galilea. Miabot ang dakong pundok sa katawhan ug gitudloan niya sila. 
\v 14 Samtang naglakaw siya, nakita niya ang usa ka tawo nga ginganlan ug Levi nga ang amahan mao si Alfeo. Naglingkod siya sa iyang buhatan kung asa siya gakolekta ug mga buhis. Miingon si Jesus kaniya, "Uban kanako." Mitindog siya ug mikuyog kang Jesus.
\v 15 Pagkahuman, nagkaon si Jesus sa balay ni Levi. Nagkaon uban kaniya ug sa iyang mga tinun-an ang mga makasasala ug mga tawo nga tigkolekta ug mga buhis. 
\v 16 Ang mga tawo nga nagtudlo sa balaod sa mga Judio ug miyembro sa pundok sa mga Pariseo nakakita nga si Jesus nagkaon uban sa mga makasasala ug mga tawo nga tigkolekta ug mga buhis. Gipangutana nila ang mga tinun-an ni Jesus, "Nganong nagkaon ug nag-inom siya uban sa mga makasasala ug mga tawo nga tigkolekta ug mga buhis?"
\v 17 Human nakadungog si Jesus sa ilang pangutana, miingon siya sa mga tawo nga nagtudlo sa mga balaod sa mga Judio, "Ang himsog nga mga tawo wala nagkinahanglan ug mananambal. Sa laing bahin, kadto lang nagsakit ang nagkinahanglan ug mananambal. Wala ako mianhi sa pagdapit niadtong naghunahuna nga sila matarong, apan mianhi ako niadtong nasayod nga sila makasasala aron nga moduol kanako.
\v 18 Niining higayona, ang mga tinun-an ni Juan nga Tigbawtismo ug ang pipila ka mga tawo nga nasakop sa pundok sa mga Pariseo naglikay gikan sa pagkaon, sama sa kanunay nilang gibuhat. Ang pipila sa mga tawo miadto kang Jesus ug nangutana kaniya, "Ang mga tinun-an ni Juan ug ang mga Pariseo kanunay naglikay sa pagkaon. Nganong ang imong mga tinun-an wala man maglikay sa pagkaon?" 
\v 19 Miingon si Jesus kanila, "Kung ang usa ka tawo makigminyo sa usa ka babaye, samtang uban pa niya ang iyang mga higala dili gayod sila maglikay sa pagkaon. Ang kasal panahon sa pagkumbira ug sa pagsaulog uban ang pamanhonon. Dili kini panahon sa paglikay sa pagkaon, ilabina kung ang pamanhonon uban pa kanila.
\v 20 Apan sa umaabot, ang pamanhonon pagakuhaon gikan kanila. Unya niadtong mga adlawa, sila maglikay sa pagkaon." 
\v 21 Mipadayon si Jesus sa pagsulti kanila, "Dili motahi ang mga tawo sa bag-o nga panapton aron itapak sa daan nga panapton aron ayohon ang gisi. Kung gibuhat nila kini, sa dihang labhan nila ang panapton, ang tinapak mokulo ug ang bag-o nga panapton makadugang sa gisi sa daang panapton. Ingon nga resulta, ang gisi mas modako pa!
\v 22 Sa samang paagi, dili mobutang ang mga tawo sa bag-o nga bino ngadto sa daang mga sudlanan nga panit aron tipigan kini. Kung buhaton nila kini, ang bag-ong bino makagisi sa mga sudlanan nga panit tungod kay dili kini mainat kung ang bino mobukal ug moawas. Ingon nga resulta madaot ang bino ug ang mga sudlanan nga panit! Sa laing bahin, kinahanglan nga ang bag-o nga bino isulod sa bag-o nga mga sudlanan nga panit!"
\v 23 Sa usa ka Adlaw nga Igpapahulay, naglakaw si Jesus sa pipila ka mga kaumahan sa trigo uban ang iyang mga tinun-an. Samtang sila naglakaw sa mga kaumahan sa trigo, nagkutlo ang mga tinun-an sa pipila ka mga uhay sa trigo. 
\v 24 Nakakita ang pipila sa mga Pariseo sa ilang gibuhat ug miingon ngadto kang Jesus, "Tan-awa! Nagsupak sila sa balaod sa mga Judio mahitungod sa Adlaw nga Igpapahulay. Nganong nagabuhat sila niana?"
\v 25 Miingon si Jesus kanila, "Wala ba kamo nakabasa sa kasulatan mahitungod kang Haring David ug sa mga tawo nga uban kaniya sa dihang gigutom sila? 
\v 26 Sa panahon nga si Abiatar mao ang labaw nga pari, misulod sa balay sa Dios si David ug nangayo ug pipila ka pan. Gihatagan siya sa labaw nga pari ug pipila ka pan nga gihalad sa atubangan sa Dios. Sumala sa atong mga balaod, ang mga pari lamang ang makahimo sa pagkaon niana nga pan! Apan mikaon si David sa pipila niini. Unya gihatagan usab niya niini ang pipila ka tawo nga uban kaniya."
\v 27 Nagpadayon si Jesus ug ingon kanila, "Ang Adlaw nga Igpapahulay gihimo alang sa pangihanglan sa mga tawo. Wala gihimo ang mga tawo aron masangkap ang panginahanglanon sa Adlaw nga Igpapahulay! 
\v 28 Busa, alang sa katin-awan, ang Anak sa Tawo mao ang Ginoo, bisan sa Adlaw nga Igpapahulay!"

\c 3 
\v 1 Sa laing Adlaw nga Igpapahulay si Jesus miadto pag-usab sa tigomanan sa mga Judio. Adunay tawo nga atua didto nga kimay ang kamot. 
\v 2 Ang uban nga mga tawo sa sekta sa Pariseo mitan-aw kaniya nga mabinantayon aron makita kung makahimo ba gayod siya sa pag-ayo sa tawo sa Adlaw nga Igpapahulay; buot nila nga makahimo sa pagpasangil kaniya sa paghimo sa mga butang nga sayop.
\v 3 Miingon ni Jesus ngadto sa tawo nga kimay ang kamot, "Tindog dinhi sa atubangan sa tanan!" Busa mitindog ang tawo. 
\v 4 Unya giingnan ni Jesus ang mga tawo, "Gitugotan ba sa balaod nga gihatag sa Dios kang Moises ang mga tawo sa pagbuhat ug maayo sa Adlaw nga Igpapahulay, o pagbuhat ug daotan? Gitugotan ba sa balaod nga moluwas kita sa kinabuhi sa usa ka tawo sa Adlaw nga Igpapahulay, o gitugotan ba kita sa pagbalibad sa pagtabang sa usa ka tawo ug pasagdan nga mamatay?" Apan wala sila mitubag.
\v 5 Mitan-aw siya kanila nga masuk-anon. Nasubo siya pag-ayo tungod kay nagmatig-a sila ug dili andam nga motabang sa tawo. Busa giingnan niya ang tawo, "Ituy-od ang imong kamot!" Sa gituy-od na sa tawo ang mikuyos niyang kamot, naayo kini pag-usab! 
\v 6 Ang mga Pariseo mibiya sa tigomanan sa mga Judio. Nakigkita dayon sila sa pipila nila ka kauban nga mga Judio nga gipaluyohan ni Herod Antipas, ang nagmando sa distrito sa Galilea. Kauban sila nga nagplano unsaon nila pagpatay si Jesus.
\v 7 Si Jesus ug ang iyang mga tinun-an mibiya sa lungsod ug miadto sa dapit subay sa Dagat sa Galilea. Ang dako nga pundok sa katawhan misunod kaniya. Ang mga tawo nga misunod kaniya naggikan sa Galilea ug Judea, 
\v 8 gikan sa Jerusalem, sa mga lungsod sa distrito sa Judea, gikan sa distrito sa Idumea, sa rehiyon sa sidlakan nga bahin sa Suba sa Jordan, ug sa rehiyon palibot sa mga siyudad sa Tiro ug Sidon. Miadto silang tanan kaniya tungod kay nakadungog sila mahitungod sa iyang gibuhat.
\v 9-10 - Tungod kay siya nakaayo sa daghan nga mga tawo, daghan pa gayod ang ubang tawo nga anaay nagkalainlaing mga balatian nga nagtulak padulong kaniya sa tuyo nga mahikap siya. Nagtuo sila nga bisan mahikap lamang nila siya, mamaayo gayod sila. Busa giingnan niya ang iyang mga tinun-an nga kinahanglan silang mokuha ug gamay nga bangka aron andamon alang kaniya sa tuyo nga ang pundok sa katawhan dili makapiit kaniya sa dihang motulak sila sa unahan aron sa paghikap kaniya.
\v 11 Sa matag higayon nga ang mga daotang espiritu makakita kang Jesus, itumba nila ang mga tawo nga ilang gidumalaan sa atubangan ni Jesus ug motawag kaniya, "Ikaw ang Anak sa Dios!" 
\v 12 Hugot nga gimandoan ni Jesus ang mga daotang espiritu nga dili gayod manulti kang bisan kinsa kung kinsa siya.
\v 13 Miadto si Jesus sa kabungtoran. Sa iyang pag-adto, gitawag niya kadtong iyang buot nga makauban ug mikuyog sila kaniya. 
\v 14 Gipili niya ang dose ka mga tawo nga makauban niya aron iyang ipadala sa pagwali. Gitawag niya sila nga mga apostoles. 
\v 15 Gihatagan usab niya sila ug gahom aron makahimo sila sa pagpugos sa mga daotang espiritu nga mogawas gikan sa lawas sa mga tawo. 
\v 16 Kini mao ang dose ka mga tawo nga iyang pinili: Si Simon, nga iyang gihatagan ug bag-ong ngalan nga Pedro;
\v 17 Si Santiago, ang anak ni Zebedee, ug si Juan, ang igsoon ni Santiago, silang duha iyang gidugang sa bag-o nga ngalan, 'Ang mga lalaki sama sa Dalugdog' tungod sa ilang mainiton nga kadasig; 
\v 18 Si Andres igsoon ni Pedro; si Felipe; Bartolome; Mateo; Tomas; ang laing Santiago, ang anak ni Alfaeus; si Taddeus; si Simon nga Zealot; 
\v 19 ug si Judas Iscariot, nga mobudhi unya kaniya.
\v 20 Si Jesus ug ang iyang mga tinun-an miadto sa usa ka balay. Ug unya ang pundok sa mga tawo nagtapok kung asa siya nagpuyo. Daghang mga tawo ang mipalibot kaniya. Siya ug ang iyang mga tinun-an wala gayo'y panahon aron mokaon. 
\v 21 Sa pagkadungog sa iyang mga kaparyentihan mahitungod niini, miadto sila kaniya aron kuhaon siya pauli uban kanila tungod kay ang ubang mga tawo miingon nga siya nabuang na. 
\v 22 Ang pipila ka mga tawo nga nagtudlo sa balaod sa mga Judio milugsong gikan sa Jerusalem. Nakadungog sila nga gipugos ni Jesus ang mga daotang espiritu nga mogawas gikan sa lawas sa mga tawo. Busa ilang gisultihan ang mga tawo, "Si Beelzebul, nga nagmando sa mga daotang espiritu, ang nagmando kang Jesus. Siya mao ang naghatag kang Jesus ug gahom aron sa pagpugos sa daotang mga espiritu nga mogawas gikan sa lawas sa mga tawo!"
\v 23 Busa gitawag ni Jesus ang mga tawo nga moduol kaniya. Si Jesus nagsulti kanila ug mga sambingay ug nag-ingon, "Unsaon man ni Satanas pagpahawa kang Satanas? 
\v 24 Kung ang mga tawo nga nagpuyo sa susama nga nasod mag-inawayay batok sa usag-usa, ang ilang nasod dili na magkahiusa. 
\v 25 Ug kung ang mga tawo nga nagpuyo sa sama nga balay mag-away sa usag-usa, dili gayod sila magpabilin nga magkahiusa isip usa ka pamilya.
\v 26 Susama niini, kung si Satanas ug ang iyang daotang mga espiritu mag-unay sa pag-away, inay nga magpabilin nga kusgan, mahimo na hinuon siya nga walay gahom. 
\v 27 Walay bisan usa nga makaadto sa balay sa kusgan nga tawo ug kuhaon ang iyang mga kabtangan gikan kaniya gawas kung gapuson una niya ang kusgan nga tawo. Unya diha makahimo na siya sa pagkawat sa mga butang nga anaa niadtong balay sa maong tawo."
\v 28 Si Jesus usab nag-ingon, "Hunahunaa kini pag-ayo! Ang mga tawo mahimo nga makasala sa daghang paagi ug sila makahimo sa pagsulti ug daotan mahitungod sa Dios. Ang Dios mopasaylo gihapon kanila, 
\v 29 apan kung si bisan kinsa nga magsulti ug daotang pinulongan mahitungod sa Balaang Espiritu, dili gayod sila pasayluon sa Dios. Kanang tawhana sad-an hangtod sa kahangtoran." 
\v 30 Si Jesus nag-ingon niini ngadto kanila tungod kay nag-ingon sila, "Ang daotang espiritu nagamando kaniya!"
\v 31 Ang inahan ni Jesus ug ang iyang mga manghod miabot. Samtang nagtindog sila sa gawas, nagpadala sila ug usa ka tawo pasulod aron tawagon siya nga mogawas. 
\v 32 Ang pundok sa mga tawo naglingkod palibot kang Jesus. Ang usa kanila nag-ingon kaniya , "Ang imong inahan ug ang imong mga manghod anaa sa gawas. Buot sila nga makakita kanimo."
\v 33 Nangutana si Jesus kanila, "Kinsa man ang akong inahan? Kinsa man ang akong mga igsoon?" 
\v 34 Pagkahuman niya ug tan-aw sa palibot niadtong naglingkod uban kaniya, siya miingon, "Tan-aw dinhi! Ikaw ang akong inahan ug akong mga igsoon. 
\v 35 Kadtong nagbuhat kung unsa ang buot sa Dios mao ang akong mga igsoon nga lalaki, babaye, ug akong inahan!"

\c 4 
\v 1 Sa laing panahon nagsugod si Jesus sa pagtudlo sa katawhan daplin sa dagat sa Galilea. Sa pagpanudlo niya, usa ka dakong panon sa katawhan ang nagtapok palibot kaniya. Misakay siya sa usa ka sakayan ug giduso didto sa tubig. Unya milingkod siya sa sakayan aron nga mas makasulti siya ug maayo sa pundok sa katawhan. Sa susamang takna, ang pundok anaa na sa baybayon duol sa tubig. 
\v 2 Unya nagtudlo siya kanila sa daghang mga sambingay. Samtang siya nagtudlo kanila, nagsulti siya ninii:
\v 3 Paminawa kini: Ang usa ka tawo miadto sa iyang uma aron sa pagpugas sa pipila ka mga binhi. 
\v 4 Sa pagsabwag niya niini didto sa yuta, ang pipila sa mga binhi nahulog sa agianan. Unya ang pipila sa mga langgam miabot ug mituka niadtong mga binhi. 
\v 5 Nahulog ang ubang mga binhi ibabaw sa kabatoan diin diyutay lamang ang yuta. Sa wala madugay ang mga binhi nanalinsing dayon tungod kay ang adlaw nagpainit sa yamog sa yuta diin dili kini lalom.
\v 6 Apan sa pagsidlak sa adlaw kadtong mga linghod nga mga tanom, nangalawos sila. Unya nangalaya sila tungod kay wala makagamot pag-ayo. 
\v 7 Sa pagpugas niya, ang ubang mga binhi nahulog sa yuta nga anaay mga gamot sa mga tunokong mga tanom. Mitubo ang mga binhi, apan nanurok usab ang mga tunokong mga tanom ug mitabon sa maayong mga tanom. Busa ang mga tanom wala naghatag ug lugas.
\v 8 Apan sa iyang pagpugas, ang ubang mga binhi nangahulog sa maayong yuta. Ingon nga usa ka sangpotan, nanurok sila, maayo ang pagtubo, ug unya naghatag sila ug daghang mga lugas. Ang pipila sa mga tanom namunga ug 30 pa ka-pilo labaw sa mga binhi nga gitanom sa tawo. Ang uban namunga ug 60 pa ka-pilo, ug ang uban 100 pa ka-pilo ang gidaghanon." 
\v 9 Unya miingon si Jesus, "Kung buot ninyong masabtan kini, kinahanghan hunahunaon ninyo pag-ayo kung unsa ang akong gisulti."
\v 10 Unya, sa dihang ang dose ka mga tinun-an ug ang ubang suod nga mga sumusunod nagkuyog kaniya, nangutana sila kaniya mahitungod sa mga sambingay. 
\v 11 Siya miingon kanila, "Alang kaninyo akong ipasabot ang mensahe mahitungod kung unsaon pagpadayag sa Dios ang iyang kaugalingon isip hari, apan alang sa uban magasulti ako pinaagi sa mga sambingay. 
\v 12 Sa pagkakita nila kung unsa ang akong ginabuhat, dili sila makakat-on. Sa pagkadungog nila kung unsa ang akong gisulti, dili sila makasabot. Kung nakakat-on o nakasabot sila, magmahay gayod sila nga sila nagpakasala ug maghukom nga moundang na sa pagpakasala, ug ang Dios magapasaylo kanila."
\v 13 Miingon usab siya ngadto kanila, "Wala ba kamo makasabot niining sambingaya? Unsaon ninyo sa pagkasabot sa dihang magtudlo ako kaninyo sa ubang mga sambingay? 
\v 14 Sa sambingay nga akong gisulti kaninyo, ang tawo nga nagpugas sa mga binhi nagpadayag sa usa ka tawo nga nagtudlo sa mensahe sa Dios ngadto sa uban. 
\v 15 Ang pipila sa mga tawo sama sa agianan diin nahulog ang ubang mga binhi. Sa dihang nadungog nila ang mensahe sa Dios, miabot dayon si Satanas ug mao ang hinungdan nga sila makalimot kung unsa ang ilang nadungog.
\v 16 Ang pipila sa mga tawo sama sa yuta diin dili kaayo lalom ibabaw sa bato. Sa dihang nadungog nila ang mensahe sa Dios, dihadiha dayon nagdawat sila niini uban sa kalipay. 
\v 17 Apan, tungod kay ang mensahe wala makagamot pag-ayo, nagtuo sila niini sa mubo lamang nga panahon. Sama sila sa mga tanom nga wala kaayo makagamot. Sa dihang ang uban dili maayo ang pagtagad kanila o paantuson sila tungod kay mituo sila sa mensahe sa Dios, kadtong mga tawo nga nag-antos sa dili madugay moundang sa pagtuo sa mensahe sa Dios.
\v 18 Ang ubang mga tawo sama sa yuta nga adunay mga gamot sa tunokong mga sagbot niini. Bisan tuod nakadungog sa mensahe sa Dios kadtong mga tawhana, 
\v 19 nagtinguha sila nga madato, ug nagtinguha sila nga maangkon ang daghang mga butang. Busa nabalaka lamang sila mahitungod niining mga butanga. Ang sangpotan niini nakalimot sila sa mensahe sa Dios ug wala na sila magbuhat sa mga butang nga buot sa Dios nga ipabuhat kanila. 
\v 20 Apan ang pipila sa mga tawo sama sa maayong yuta. Nadungog nila ang mensahe sa Dios ug nagdawat ug nagtuo sila niini, gibuhat nila ang mga butang nga buot sa Dios nga ilang pagabuhaton. Sama sila sa maayong mga tanom nga naghatag ug 30, 60, o 100 nga mga lugas."
\v 21 Nagsulti siya kanila sa laing sambingay: "Sa pagkatinuod ang mga tawo dili magpasiga sa usa ka lampara ug unya dad-on kini sa balay aron tabonan lamang ang kahayag niini. Hinuon, ibutang nila kini sa usa ka patunganan sa lampara aron modan-ag ang kahayag. 
\v 22 Susama usab, sa mga tinagong mga butang---usa ka adlaw ang tanan makahibalo niini, ug ang mga butang nga nahitabo sa tago---usa ka adlaw ang tanan mapadayag kanila. 
\v 23 Kung buot ninyong masabtan kini, hunahunaon gayod ninyo pag-ayo kung unsa ang inyong nadunggog."
\v 24 Unya miingon siya kanila, "Hunahunaa ninyo pag-ayo kung unsa ang inyong nadungog nga akong gisulti kaninyo, kay tugotan kamo sa Dios nga makasabot sa samang pagsabot nga gihunahuna ninyo kung unsa ang akong gisulti. Tugotan kamo niya nga makasabot labaw pa niana. 
\v 25 Kadtong naghunahuna kung unsa ang akong gisulti ug makasabot niini, ang Dios makahimo kanila nga labaw pang makasabot niini. Apan kadtong wala maghunahuna pag-ayo kung unsa ang akong gisulti, makalimot sila bisan pa nga nahibaloan na nila."
\v 26 Miingon usab si Jesus, "Sa pagsugod sa Dios sa pagpakita sa iyang kaugalingon isip hari, sama kini sa usa ka tawo nga nagsabwag ug binhi sa yuta. 
\v 27 Pagkahuman natulog siya matag gabii ug mibangon matag adlaw nga walay kabalaka mahitungod sa mga binhi. Nianang taknaa ang mga binhi nanalinsing ug mitubo sa paagi nga dili niya masabtan. 
\v 28 Ang yuta naghatag sa kaugalingong abot niini. Una mitungha ang punoan sa tanom. Unya ang mga uhay. Ug unya ang tibuok lugas sa uhay mitungha. 
\v 29 Sa pagkahinog na sa lugas magpadala siya ug mga tawo aron sa pag-ani niini tungod kay miabot na ang takna sa pag-ani."
\v 30 Nagsugilon si Jesus kanila sa laing sambingay. Miingon siya, "Sa pagsugod sa Dios sa pagpakita sa iyang kaugalingon isip hari, susama kini sa unsa? Unsa nga sambingay ang gamiton ko aron sa paghulagway niini? 
\v 31 Sama kini sa mga liso sa mustasa. Nakabalo kamo kung unsa ang mahitabo sa mga liso sa mustasa sa pagtanom nato niini. Bisan tuod ang mga liso sa mustasa mao ang pinakagamay sa tanang mga liso, mamahimo silang modako nga mga tanom. 
\v 32 Sa pagkahuman na ug tanom, motubo sila ug modako labaw sa uban nga anaa sa tanaman. Maghatag sila ug dagkong mga sanga aron ang mga langgam makahimo sa mga salag diha sa landong."
\v 33 Si Jesus naggamit sa daghang mga sambigay sa pagsulti niya didto sa mga tawo mahitungod sa mensahe sa Dios. Kung makahimo sila sa pagsabot sa pipila, padayon siya nga magasulti sa daghan pa. 
\v 34 Kanunay niyang gigamit ang mga sambingay sa dihang makigsulti siya kanila. Apan gipasabot niya ang tanang mga sambingay ngadto sa iyang mga tinun-an sa dihang magkauban na sila.
\v 35 Sa samang higayon, sa pagsalop sa adlaw, miingon si Jesus sa iyang mga tinun-an, "Motabok kita didto sa pikas bahin sa dagat." 
\v 36 Si Jesus atua na sa sakayan, busa mibiya na sila sa pundok sa katawhan ug naglayag didto sa dagat. Ang ubang mga tawo mikuyog kauban nila sa laing mga sakayan. 
\v 37 Miabot ang usa ka makusog nga hangin ug nagsugod na ang mga balod sa pagsulod didto sa sakayan! Hapit na mapuno sa tubig ang sakayan!
\v 38 Anaa si Jesus sa likod nga bahin sa sakayan. Natulog siya nga ang iyang ulo anaa sa usa ka unlan. Busa gipukaw nila siya ug miingon kaniya, "Magtutudlo! Wala ka ba nabalaka nga hapit na kita mangamatay?" 
\v 39 Busa mibangon si Jesus ug gibadlong ang hangin. Unya miingon siya sa lanaw, "Hilom! Hunong!" Ang hangin mihunong sa paghuros ug unya nagmalinawon ang lanaw.
\v 40 Miingon siya sa mga tinun-an, "Nganong nangahadlok man kamo? Wala pa ba gihapon kamoy pagtuo?" 
\v 41 Nangalisang sila. Miingon sila sa usag-usa, "Kinsa man kining tawhana? Bisan ang hangin ug ang mga balod nagatuman man kaniya!"

\c 5 
\v 1 Si Jesus ug ang iyang mga tinun-an naabot didto sa tabok sa Dagat sa Galilea. Ang mga katawhan nga nagpuyo didto ginganlan ug Gerasenhon diin sila midunggo. 
\v 2 Sa dihang si Jesus mikanaog gikan sa bangka, adunay usa ka tawo nga migawas gikan sa langob nga sementeryo. Ang daotang mga espiritu maoy nagdumala sa tawo.
\v 3 Ang tawo migawas gikan sa sementeryo tungod kay didto siya nagpuyo sa mga lubnganan. Ang mga tawo nakaila kaniya ug nianang tungora nagsulay sila paggapos kaniya. Apan dili nila siya makaya gaposon, bisan gani ang mga kadena. 
\v 4 Sa matag higayon nga sila mogamit ug mga kadena ug mga panggapos, mabugto gayod kini sa tawo. Kusgan kaayo siya nga walay bisan usa ang makapugong kaniya.
\v 5 Adlaw ug gabii ang tawo nagpuyo kanunay didto sa sementeryo. Nagsinggit siya sa kusog ug iyang gisamadsamaran ang iyang kaugalingon sa hait nga mga bato. 
\v 6 Sa dihang iyang nakita si Jesus sa layo nga nanaog sa bangka, midagan siya padulong kaniya ug miluhod sa iyang atubangan.
\v 7-8 Si Jesus nagsulti sa daotang espiritu, "Ikaw daotang espiritu, gawas niining tawhana!" Apan ang demonyo wala migawas dayon. Hinuon nagsinggit siya sa makusog, "Jesus, nakahibalo ako nga ikaw ang Anak sa Dios, busa wala kay labot alang kanako. Pasagdi ako nga mag-inusara! Sa ngalan sa Dios, nagpakiluoy ako kanimo. Ayaw ako paantosa!"
\v 9 Si Jesus nangutana kaniya, "Unsa ang imong ngalan?" Mitubag siya, "Ang akong ngalan Kasundalohan tungod kay daghan kaming mga daotang espiritu nga ania diri sa sulod sa tawo." 
\v 10 Unya ang mga daotang espiritu nagpadayon sa paghangyo kang Jesus nga dili siya ipadala gawas sa rehiyon.
\v 11 Nianang tungora, ang daghang nga grupo sa mananap sa mga baboy nagsibsib duol sa bungtod. 
\v 12 Busa ang mga daotang espiritu nanghangyo kang Jesus, "Tugoti kami nga moadto sa mga baboy aron kami makasulod kanila!" 
\v 13 Si Jesus nagtugot nga buhaton nila kini. Busa ang mga daotang espiritu migawas sa tawo ug misulod ngadto sa mga baboy. Ang grupo sa mananap, nga halos 2,000 ang gidaghanon, nanagan palugsong sa pangpang paingon sa lanaw dayon didto nangalunod sila.
\v 14 Ang mga tawo nga nag-atiman sa mga baboy nanagan ug ilang gisulti ngadto sa lungsod ug sa sikbit nga lungsod kung unsa ang nahitabo. Daghan ang mga tawo nga nangadto didto aron sila mismo ang makakita sa panghitabo. 
\v 15 Nangabot sila sa gikahimutangan ni Jesus. Unya ilang nakita ang tawo nga nasudlan kaniadto sa daotang espiritu. Naglingkod na siya didto nga anaay sinina ug anaa na sa maayong panghunahuna. Nangahadlok silang tanan sa dihang nakita nila kini.
\v 16 Ang mga tawo nga nakakita sa mga panghitabo misaysay kung unsa ang nahitabo sa tawo nga nasudlan sa daotang espiritu kaniadto. Ila usab gisaysay kung unsa ang nahitabo sa mga baboy. 
\v 17 Unya ang mga tawo nanghangyo kang Jesus nga mobiya sa ilang rehiyon.
\v 18 Sa dihang si Jesus nakasakay na sa bangka aron mobiya, ang tawo nga nasudlan sa daotang mga espiritu kaniadto naghangyo kang Jesus, "Palihog tugoti ako nga mouban kanimo!" 
\v 19 Apan si Jesus wala mitugot nga mouban siya kaniya. Hinuon, miingon siya kaniya, "Pauli sa imong pamilya ug ingna sila kung unsa ang gibuhat sa Dios kanimo, ug ingna sila kung unsa ka maayo ang Dios kanimo." 
\v 20 Busa ang tawo mibiya ug naglakaw sa tibuok nga Napulo ka mga Lungsod sa maong distrito. Gisultihan niya ang tanang tawo kung unsa ka dako ang nabuhat ni Jesus kaniya. Ang tanang mga tawo nga nakadungog sa iyang gipang-ingon natingala.
\v 21 Si Jesus ug ang iyang mga tinun-an misakay balik sa bangka libot sa dagat sa Galilea diin atua sila kaniadto. Sa dihang naabot na sila sa daplin, ang daghang mga tawo nagtigom nga mialirong kang Jesus. 
\v 22 Usa ka tawo nga adunay katungdanan sa tigomanan sa mga Judio, nga ginganlan ug Jairus, miadto didto. Sa dihang iyang nakita si Jesus, miluhod siya sa tiilan ni Jesus. 
\v 23 Unya tinud-anay nga nanghangyo kang Jesus, "Ang akong anak nga babaye nagsakit ug hapit na mamatay! Palihog adto sa akong balay ug itapion kaniya ang imong kamot. Ayoha siya ug himoa nga siya mabuhi!" 
\v 24 Busa si Jesus ug ang iyang tinun-an miuban kaniya. Ang daghang mga tawo nagdasok ug nagdutdot kang Jesus.
\v 25 Adunay usa ka babaye sa pundok sa mga tawo nga dili moundang ang iyang pagregla. Kada adlaw siya nagadugo sulod sa dose ka tuig. 
\v 26 Nag-antos gayod siya sa tibuok tuig samtang ginatambalan siya sa mga mananambal. Iya nang nagasto ang tanan niyang mga kwarta aron bayran ang mananambal ug pagkahuman sa tanan nilang gibuhat kaniya, misamot hinuon siya imbis nga maulian. 
\v 27 Sa dihang iyang nadunggan nga si Jesus nag-ayo sa mga tawo, niadto siya kung aha si Jesus ug nidutdot siya sa pundok sa mga tawo aron maka-paduol kaniya.
\v 28 Naghunahuna siya, "Kung ako siyang magunitan o bisan lang ang iyang sinina ang akong magunitan, kini mag-ayo kanako." Busa gigunitan niya ang sinina ni Jesus. 
\v 29 Dihadiha miundang ang iyang pagdugo. Nianang tungora, nabatian usab niya sa iyang kaugalingon nga naulian na ang iyang balatian.
\v 30 Sa kalit lang nabatian usab ni Jesus sa iyang kaugalingon nga ang iyang gahom nakapaayo sa usa ka tawo. Busa nilingi siya sa kadaghanan sa mga tawo ug unya nangutana siya, "Kinsa man ang naghikap sa akong sinina?" 
\v 31 Ang iyang tinun-an mitubag kaniya, "Imong nakita nga daghang tawo ang nagdutdot kanimo! Tingali daghan gayod ang mga tawo nga naghikap kanimo! Busa nganong mangutana man ka 'Kung kinsa ang naghikap nako?'" 
\v 32 Apan si Jesus nagpadayon sa pagtan-aw sa iyang palibot kung kinsa ang nagbuhat niini.
\v 33 Ang babaye nahadlok pag-ayo ug nangurog. Miluhod siya sa iyang atubangan ug misulti kaniya kung unsa ang iyang gibuhat. 
\v 34 Miingon siya kaniya, "Anak, tungod kay nagtuo ka nga ako makaayo sa imong balatian, karon giayo ko na ikaw. Mahimo ka nang mopauli sa imong panimalay uban ang kalinaw diha sa imong kasingkasing, tungod niini ako mosaad kanimo nga dili na ikaw magsakit pa niini nga balatian."
\v 35 Samtang si Jesus nakigsulti pa sa babaye, adunay mga tawo nga nangabot nga gikan sa balay ni Jairus. Miingon sila kang Jairus, "Ang imong anak namatay na. Busa dili na kinahanglan nga imo pang samokon ang magtutudlo nga dad-on mo siya ngadto sa imong balay!"
\v 36 Apan sa dihang nadungog ni Jesus kung unsa ang giingon sa tawo, siya nag-ingon kang Jairus, "Ayaw hunahunaa ang panghitabo nga wala nay paglaom! Padayon sa pagsalig nga mabuhi siya!" 
\v 37-38 Unya iyang gitugotan ang tulo niya ka suod nga mga tinun-an nga si Pedro, Santiago, ug si Juan, nga mouban kaniya ngadto sa balay ni Jairus. Wala niya gitugot nga ang uban mga tawo mouban kaniya. Sa dihang naabot na sila duol sa balay, nakita ni Jesus ang mga tawo nga nagbangotan. Ug ang uban naghilak ug ang uban nagbakho.
\v 39 Misulod siya sa balay ug unya miingon siya kanila, "Nganong naguol kamo pag-ayo ug naghilak? Ang bata wala mamatay, apan natulog lamang." 
\v 40 Gikataw-an siya sa mga tawo, tungod kay nasayod sila nga patay na ang bata. Gipagawas niya ang mga tawo sa balay. Unya iyang giuban ang amahan sa bata ug ang inahan ug ang tulo ka mga tinun-an nga uban kaniya. Misulod siya sa kwarto kung hain ang bata naghigda.
\v 41 Gigunitan niya ang kamot sa bata ug miingon siya ngadto kaniya sa iyang kaugalingon nga pinulongan, "Talitha koum!" Ang buot ipasabot niini, "Batang babaye, bangon!" 
\v 42 Dihadiha dayon ang bata mibangon ug naglakawlakaw. (Dili kini katingalahan nga makalakaw siya tungod kay ang bata dose anyos na ang panuigon.) Sa dihang nahitabo kini, kadtong tanan nga anaa didto natingala pag-ayo. 
\v 43 Si Jesus nagpasidaan kanila, "Ayaw isulti kang bisan kinsa kung unsa ang akong nabuhat!" Unya siya miingon kanila nga hatagan ang batang babaye ug pagkaon.

\c 6 
\v 1 Si Jesus mibiya sa Capernaum ug miadto sa iyang lugar, ang Nazaret. Ang iyang mga disipulo miuban kaniya. 
\v 2 Sa Adlaw nga Igpapahulay, misulod siya sa tigomanan sa mga Judio ug nagtudlo sa mga tawo. Daghan sa mga naminaw kaniya ang natingala. Nahibulong sila kung diin niya naangkon ang tanan niyang kaalam ug ang gahom sa pagbuhat sa mga milagro. 
\v 3 Sila miingon, "Siya usa lamang ka yano nga panday! Nakaila kita kaniya ug sa iyang pamilya! Nakaila kita kang Maria nga iyang inahan! Nakaila kita sa iyang mga manghod nga lalaki nga si Santiago, Jose, Judas ug Simon! Ug sa iyang mga manghod nga babaye nga nagpuyo usab uban kanato dinhi!" Busa nasilag sila kaniya.
\v 4-6 Miingon si Jesus kanila, "Tinuod gayod nga ang mga tawo nagpasidungog kanako ug sa ubang propeta sa nagkalainlaing lugar, apan dili sa among mga lugar! Bisan ang among mga paryenti ug ang mga tawo nga nagpuyo sa among mga balay wala nagpasidungog kanamo!" Busa, bisan nag-ayo siya sa pipila ka mga masakiton nga tawo didto, wala siyay nabuhat nga laing milagro. Nahibulong siya sa ilang pagkawalay pagtuo, apan siya miadto padulong sa ilang mga baryo ug nagtudlo kanila.
\v 7 Usa ka adlaw iyang gitawag ang iyang dose ka mga tinun-an, ug giingnan sila nga siya magpadala kanila pagawas sa tinagduha aron sa pagtudlo sa mga tawo sa nagkalainlaing lungsod. Gihatagan niya sila ug gahom sa pagpagula sa mga daotang espiritu gikan sa mga tawo. 
\v 8-9 Gisultian usab niya sila nga magsul-ob ug sandalyas ug magdala ug sungkod sa dihang sila manglakaw. Siya miingon kanila nga dili magdala ug pagkaon, ni panudlanan nga kabutangan sa mga kinahanglanon, ni salapi alang sa ilang panaw. Siya usab wala nagtugot kanila sa pagdala ug bisti.
\v 10 Miingon usab siya kanila, "Human kamo mosulod sa lungsod, kung adunay magdapit kaninyo nga magpuyo sa iyang balay, sulod sa iyang pinuy-anan. Kaon ug tulog sa maong balay hangtod kamo mobiya sa lungsod. 
\v 11 Bisan asa nga ang mga tawo dili modawat kaninyo ug bisan asa nga ang mga tawo dili maminaw kaninyo, itaktak ang abog gikan sa inyong mga tiil sa inyong pagbiya sa maong dapit. Sa pagbuhat niana, kamo makapamatuod nga sila wala nagdawat kaninyo."
\v 12 Busa human sa pag-adto sa mga tinun-an sa nagkalainlaing lungsod, nagsangyaw sila nga ang mga tawo kinahanglan mangayo ug kapasayloan sa ilang mga sala, ug maghukom sa pag-undang niini, aron ang Dios mopasaylo kanila. 
\v 13 Gipagula usab nila ang daghang mga daotang espiritu gikan sa mga tawo, ug gidihogan nila ang daghang masakiton nga mga tawo sa lana sa olibo ug giayo sila.
\v 14 Karon nadungog ni Haring Herodes Antipas ang mahitungod sa mga gipangbuhat ni Jesus, tungod kay daghang tawo ang naghisgot mahitungod niini. Ang pipila sa mga tawo nagsulti mahitungod kang Jesus, "Siya tingali si Juan nga Tigbawtismo! Siya nabanhaw gikan sa mga patay! Mao kana ang hinungdan nganong ang Dios naghatag kaniya ug gahom sa pagbuhat niining mga milagro!" 
\v 15 Ang uban nagsulti mahitungod kang Jesus, "Siya ang karaang propeta nga si Elias, nga gisaad sa Dios nga ipadala pag-usab. Ang uban nagsulti mahitungod kang Jesus, "Dili, lahi siya nga propeta, sama sa ubang mga propeta nga buhi niadtong dugay na nga panahon."
\v 16 Sa pagkadungog sa gipanulti sa mga tawo, si Haring Herodes Antipas mismo miingon, "Ang tawo nga nagbuhat niadtong mga milagro mao gayod si Juan! Gimandoan ko ang akong mga sundalo nga punggotan siya, apan nabuhi siya pag-usab!" 
\v 17 Sa panahon nga wala pa kini, si Herodes naminyo kang Herodias, bisan asawa siya sa iyang igsoon nga si Felipe.
\v 18 Kanunay nagapahimangno si Juan kang Herodes, "Ang balaod sa Dios wala nagtugot kanimo nga makigminyo ka sa asawa sa imong igsoon samtang siya buhi pa." Unya, tungod kay nag-awhag si Herodias kaniya nga bilanggoon si Juan, si Herodes mismo nagpadala ug sundalo ngadto kang Juan. Gidakop nila si Juan ug gibutang siya sa bilanggoan. 
\v 19 Apan tungod kay buot gayod ni Herodias nga makapanimalos kang Juan, buot niya nga adunay mopatay kaniya. Apan dili niya kini mabuhat tungod kay samtang nabilanggo si Juan, kanunay nagpanalipod si Herodes gikan kaniya. 
\v 20 Gibuhat kini ni Herodes tungod kay siya nahadlok kang Juan, tungod kay siya nasayod nga siya usa ka matarong nga tawo nga nagpahinungod sa iyang kaugalingon diha sa Dios. Nasamok ang hari tungod kaniya ug wala nasayod kung unsay angay niyang buhaton kaniya, apan ang hari ganahan maminaw kaniya.
\v 21 Apan nakahigayon gihapon si Herodias sa pagsugo aron ipapatay si Juan. Usa ka adlaw sa dihang ilang gihatagan ug pasidungog si Herodes sa iyang adlaw nga natawhan, gidapit niya ang pinakamahinungdanon nga mga opisyal sa gobiyerno, ang pinakamahinungdanon nga mga pangulo sa kasundalohan, ug ang pinakamahinungdanon nga mga tawo sa distrito sa Galilea aron sa pagpangaon ug pagsaulog uban kaniya. 
\v 22 Samtang nangaon sila, misulod sa lawak ang anak nga babaye ni Herodias ug misayaw alang sa hari ug sa iyang mga bisita. Siya nakapahimuot pag-ayo sa hari ug sa iyang mga bisita nga siya nakasulti ngadto kaniya, "Pangayoa kanako ang bisan unsa nga imong gitinguha ug ako kining ihatag kanimo!"
\v 23 Miingon usab siya kaniya, "Bisan unsay imong pangayoon, igahatag ko kini kanimo! Igahatag ko kanimo ang katunga sa akong gipanag-iyahan ug gimandoan, kung pangayoon mo kini." 
\v 24 Dihadiha dayon ang batang babaye mibiya sa lawak ug miadto sa iyang inahan. Giingon niya sa iyang inahan kung unsa ang gisulti sa hari kaniya, ug nangutana kaniya, "Unsa ba ang akong pangayoon?" Ang iyang inahan mitubag, "Pangayoa sa hari nga ihatag kanimo ang ulo ni Juan nga Tigbawtismo!" 
\v 25 Midali dayon sa pagsulod ang bata sa lawak. Miadto siya sa hari ug miingon, "Buot kong magsugo ka ug usa ka tawo nga punggotan si Juan nga Tigbawtismo ug dad-on dayon ang iyang ulo kanako nga gibutang sa bandihado!"
\v 26 Naguol pag-ayo ang hari sa pagkadungog kung unsa ang buot niyang pangayoon tungod kay nasayod siya nga si Juan usa ka matarong kaayo nga tawo. Apan dili siya makabalibad kung unsa ang iyang gipangayo tungod kay nakasaad siya nga iyang ihatag ang bisan unsa nga iyang pangayoon, ug nadungog sa iyang mga bisita ang iyang gipanaad. 
\v 27 Busa dihadiha dayon nagsugo ang hari sa usa ka tawo nga moadto ug punggotan ang ulo ni Juan ug dad-on kini sa batang babaye. Ang maong tawo miadto sa bilanggoan ug gipunggotan si Juan. 
\v 28 Gibutang niya kini sa bandihado, gidala pabalik, ug gihatag kini sa batang babaye. Gidala kini sa batang babaye ngadto sa iyang inahan. 
\v 29 Human nadungog sa mga tinun-an ni Juan kung unsa ang nahitabo, miadto sila sa bilanggoan ug gikuha ang lawas ni Juan; unya gilubong nila kini.
\v 30 Mibalik kang Jesus ang dose ka mga apostoles gikan sa lugar nga ilang mga gipang-adtoan. Gisulti nila kaniya ang ilang nabuhat ug ang gitudlo nila sa mga tawo. 
\v 31 Siya miingon kanila, "Uban kamo kanako sa dapit nga walay nagpuyo nga tawo, nga kita lamang aron makapahulay kadali!" Giingon niya kini tungod kay daghang mga tawo ang padayon nga nagaduol kanila ug nagabiya usab, mao nga si Jesus ug ang iyang mga tinun-an wala nay kahigayonan sa pagkaon o pagbuhat sa bisan unsa. 
\v 32 Busa miadto sila sa layo sakay sa usa ka sakayan sa dapit diin walay mga tawo nga nagpuyo.
\v 33 Apan daghan ang mga tawo nga nakakita kanila nga mibiya. Naila usab nila nga si Jesus kadto ug ang mga tinun-an ug nakita nila kung asa sila mopadulong. Busa miuna sila pagdagan gikan sa kasikbit nga mga lungsod padulong sa dapit nga padulngan ni Jesus ug sa iyang mga tinun-an. Nakauna sila pag-abot didto sa wala pa si Jesus ug ang mga tinun-an. 
\v 34 Sa pagnaog ni Jesus ug sa iyang mga tinun-an sa sakayan, nakita ni Jesus ang dakong pundok. Nakabati siya ug tumang kaluoy alang kanila tungod kay sila nangalibog, sama sa karnero nga walay magbalantay. Busa gitudloan niya sila sa daghang mga butang.
\v 35 Sa pagkahapon ang mga tinun-an miadto kaniya ug miingon, "Kini nga dapit walay si bisan kinsa nga nagpuyo, unya hapon na kaayo. 
\v 36 Busa palakawa na ang mga tawo aron sila makaadto sa kasikbit nga dapit diin adunay mga tawong nagpuyo ug didto sa mga baryo aron makapalit sila sa ilang pagkaon!"
\v 37 Apan siya mitubag kanila, "Ayaw, kamo mismo ang maghatag sa pagkaon alang kanila!" Sila mitubag kaniya, "Dili kami makapalit sa igong tinapay aron ipakaon niining pundok sa katawhan, bisan kung aduna kitay dakong salapi nga sama sa naangkon sa tawo nga nagabuhat sulod sa 200 ka adlaw! 
\v 38 Apan siya mitubag kanila, "Pila man kabuok tinapay ang anaa kaninyo? Lakaw ug susiha!" Miadto sila ug nakita ug unya miingon sila kaniya, "Aduna lamang kitay lima ka tinapay ug duha ka isda!"
\v 39 Gimandoan niya ang mga tinun-an sa pagsulti sa tanang tawo nga manglingkod sa lunhaw nga sagbot. 
\v 40 Busa ang mga tawo milingkod nga nagkapundok. Adunay 50 ka tawo sa pipila ka pundok ug 100 ka tawo sa ubang pundok. 
\v 41 Gikuha ni Jesus ang lima ka tinapay ug duha ka isda. Mihangad siya sa langit ug nagpasalamat sa Dios alang niini. Unya gipikaspikas niya ang tinapay ug ang isda ug padayon nga gipanghatag ngadto sa mga tinun-an aron ilang iapod-apod sa mga tawo.
\v 42 Ang tanan nikaon niining pagkaon hangtod nga silang tanan nangabusog! 
\v 43 Gitigom sa mga tinun-an ang dose ka puno nga mga bukag sa tinapay ug isda nga salin. 
\v 44 Adunay 5,000 ka mga lalaki nga nangaon sa tinapay ug sa isda. Wala gani nila gilakip ug ihap ang mga babaye ug ang mga bata.
\v 45 Dihadiha si Jesus miingon sa iyang mga tinun-an nga magsakay sa sakayan ug mag-una kaniya sa Betsaida, nga anaa sa layong bahin sa Dagat sa Galilea. Siya nagpabilin ug nagpauli sa daghang mga tawo nga anaa didto. 
\v 46 Human siya nanamilit sa mga tawo, misaka siya sa bungtod aron sa pag-ampo. 
\v 47 Sa pagkagabii, ang sakayan sa mga tinun-an anaa na sa tungatunga sa linaw, ug si Jesus nag-inusara sa yuta.
\v 48-50 Nakita niya nga ang hangin mikusokuso kanila sa ilang pagbugsay. Tungod niini, naglisod sila pag-ayo. Miduol siya kanila sayo sa kabuntagon, sa dihang ngitngit pa, pinaagi sa paglakaw sa tubig. Gituyo niya nga maglakaw tapad kanila. Nakita nila nga siya naglakaw sa tubig, apan naghunahuna sila nga siya usa ka multo. Naninggit sila tungod sa kahadlok sa pagkakita nila kaniya. Apan nagsulti siya kanila. Siya miingon kanila, "Pagmalinawon! Ayaw kahadlok, tungod kay ako kini!"
\v 51 Misakay siya sa sakayan ug milingkod uban kanila, ug ang hangin mihunong sa paghuros. Nahibulong sila pag-ayo mahitungod sa iyang gibuhat. 
\v 52 Bisan nakita nila nga gipadaghan ni Jesus ang tinapay ug ang isda, wala nila masabti kung unsa siya ka gamhanan, nga kinahanglan unta nilang masayran.
\v 53 Human sila miadto sa layo palibot sa Dagat sa Galilea sakay sa usa ka sakayan, sila midunggo sa baybayon sa Genesaret. Unya gihikot nila ang sakayan didto. 
\v 54 Sa pagnaog nila sa sakayan, ang mga tawo didto nakaila kang Jesus. 
\v 55 Busa nanagan sila sa tibuok distrito aron sa pagpanugilon sa uban nga si Jesus atua didto. Unya gidayongan sa mga tawo kadtong mga masakiton ug gidala sila sa dapit diin nila nadunggan nga giingon sa mga tawo kung asa si Jesus.
\v 56 Bisan asa nga baryo, lungsod o kasikbit nga mga kaumahan diin siya moadto, dad-on nila sa palengke kadtong mga masakiton. Unya ang mga masakiton nga tawo magpakiluoy kang Jesus nga tugotan sila sa paghikap kaniya o bisan sa sidsid sa iyang bisti aron nga si Jesus makaayo kanila. Kadtong tanan nga nakahikap kaniya o sa iyang kupo nangaayo.

\c 7 
\v 1 Usa ka adlaw pipila sa mga Pariseo ug pipila usab ka mga nagatudlo sa mga balaod sa Judio nga gikan sa Jerusalem nanaglibot kang Jesus.
\v 2 Ang mga Pariseo nakakita nga ang mga tinun-an misugod pagpangaon nga walay pagpanghugas sa ilang mga kamot. 
\v 3-4 Sila ug ang tanan sa ubang mga Judio hugot nga nagabantay sa ilang tulumanon nga gitudlo sa ilang mga katigulangan. Sa pagkaklaro, sila nagahinlo sa pinasahi nga pamaagi sa ilang mga kupa, mga kulon, panudlanan, ug higdaanan aron sa paggamit niining mga butanga ang Dios dili mosalikway kanila. Pananglitan, sila dili mukaon hangtod nga makahugas una sila sa ilang mga kamot uban ang pinasahi nga tulumanon, ilabina kung human na sila makabalik gikan sa merkado sa pagpamalit ug mga butang. Daghan pang uban nga tulumanon nga ilang gidawat ug gisubay.
\v 5 Niana nga adlaw, kadtong mga Pariseo ug mga tawo nga nagtudlo sa balaod sa mga Judio nakakita sa iyang mga tinun-an nga nagakaon sa pagkaon nga nagkinamot sa walay pagpanghugas subay sa pinasahi nga naandan. Mao nga ilang gipangutana si Jesus ug miingon, "Ang imong mga tinun-an wala misubay sa tulumanon sa atong katigulangan! Nganong sila nangaon sa pagkaon nga walay pagpanghugas sa ilang mga kamot aron paggamit sa atong naandan!"
\v 6 Si Jesus miingon kanila, "Si Isaias mibadlong sa inyong katigulangan, ug ang iyang pulong naghulagway pag-ayo sa inyong katawhan nga nagpakaaron-ingnon nga maayo! Iyang gisulat kining mga pulonga nga gisulti sa Dios: 'Kining mga tawhana nagtuboy kanako, apan sa tinuod sila wala nagatuboy kanako sa kinatibuk-an. 
\v 7 Walay pulos alang kanila ang pagsimba kanako, tungod kay sila nagatudlo kung unsay giingon sa mga tawo isip ako sa akong kaugalingon ang nagmando kanila.'
\v 8 Kamo, sama sa inyong mga katigulangan, nagdumili sa paghimo sa mando sa Dios. Hinuon, inyo lamang gisunod ang tulumanon nga ginapanudlo sa uban." 
\v 9 Si Jesus usab miigon kanila, "Naghunahuna kamo nga kamo maalamon sa pagdumili sa pagbuhat sa kasugoan sa Dios aron inyong masunod ang inyong kaugalingon nga tulumanon! 
\v 10 Pananglitan, ang atong katigulangan nga si Moises nagsulat niining kasugoan sa Dios, 'Tahura ang inyong amahan ug inyong inahan.' Siya usab nagsulat, 'Ang kadagkoan kinahanglan mopakanaog ug hukom sa tawo kinsa nagsultig daotan mahitungod sa iyang amahan o inahan.'
\v 11-12 Apan kamo nagtudlo sa katawhan nga sakto kung ang tawo dili na mutabang sa ilang ginikanan. Kamo nagtudlo sa katawhan nga sakto lang kung sila moingon nga ihatag ang ilang gipanag-iyahan sa Dios nga unta ngadto sa ilang ginikanan. Kamo nagtugot kanila sa pag-ingon ngadto sa ilang ginikanan, 'Kung unsay akong ipatagbo alang kaninyo, ako karong gisaad nga ihatag sa Dios. Mao nga ako dili na makatabang kaninyo!' Isip sangpotan, kamo sa tinuod nagasulti sa katawhan nga sila dili na angay nga motabang sa ilang ginikanan! 
\v 13 Niini nga paagi inyong gisalikway kung unsa ang kasugoan sa Dios! Inyong gitudlo ang inyong kaugalingon butang ngadto sa uban ug misulti kanila nga kinahanglan musunod sila niadto! Ug kamo magahimo sa daghang mga butang sama niana."
\v 14 Unya gitawag pag-usab ni Jesus ang pundok sa pagduol kaniya. Unya siya miingon kanila, "Kamong tanan nga katawhan pamati kanako! Sulayi sa pagsabot unsay akong isulti kaninyo. 
\v 15 Walay ginakaon sa mga tawo nga maoy hinungdan nga ang Dios mag-isip kanila nga hugaw. Sa lahi nga bahin, kadtong naggikan sa sulod sa tawo ang hinungdan nga ang Dios mag-isip kanila nga hugaw." 
\v 16 Daghang mga karaang kagahom nag-apil sa vs16. Si bisan kinsa nga tawo nga adunay dalunggan nga makapaminaw, papaminawa siya.
\v 17 Human si Jesus mibiya sa pundok, siya misulod sa usa ka balay kauban ang iyang tinun-an. Ila siyang gipangutana bahin sa mga sambingay nga iyang gipanulti. 
\v 18 Siya mitubag kanila, "Wala ba kamo makasabot kung unsay ipasabot niini? Kinahanglan inyong masabtan nga walay mosulod kanato gikan sa gawas nga mahimong hinungdan nga ang Dios mag-isip kanato nga mahugaw. 
\v 19 Inay mosulod ug mudaot sa atong hunahuna, kini mupadulong sa atong tiyan, ug pagkahuman ang hugaw mogawas sa atong lawas." Pinaagi sa pag-ingon niini, si Jesus nagpahayag nga ang katawhan makahimo sa pagkaon sa bisan unsang pagkaon nga dili makahimo sa Dios nga mag-isip kanila nga hugaw.
\v 20 Siya usab miingon, "Ang panghunahuna ug mga buhat nga nagagikan sa katawhan nga nahimong hinungdan nga giisip sila sa Dios nga mahugaw. 
\v 21 Ilabina, ang kinasuloran nga bahin sa tawo ang nahimong hinungdan nga sila naghunahuna ug mga butang nga daotan; Sila nagabuhat ug pakighilawas gawas sa kaminyuon, sila nangawat ug mga butang, sila nagahimog pagpatay. 
\v 22 Sila nagahimo ug pagpanapaw, sila mga hakog, sila nagabuhat nga malisyoso, sila nagapanglimbong sa katawhan. Sila nagabuhat ug malaw-ay, sila masinahon nga katawhan, sila nagsulti ug daotan ngadto sa uban, sila garbuso, ug sila nagbuhat ug kabuang. 
\v 23 Naghunahuna ang katawhan niining hunahunaa ug unya sila naghimo niining daotang buhat, ug niana ang Dios nagtagad kanila nga mahugaw."
\v 24 Human si Jesus ug ang iyang tinun-an mibiya sa Galilea, sila miadto sa rehiyon libot sa siyudad sa Tytre ug Sidon. Samtang siya nagpabilin sa maong balay, dili niya buot nga adunay masayod niini, apan ang katawhan sa wala madugay nasayod nga siya atua didto. 
\v 25 Usa ka babaye, kansang anak nga babaye nasudlan ug daotang espiritu, nakabati bahin kang Jesus. Dihadiha dayon siya miadto kaniya ug miluhod sa iyang tiilan. 
\v 26 Karon kining bayhana dili Judio. Ang iyang katigulangan dili usab Judio. Siya nahimugso ngadto sa mga dapit libot sa rehiyon sa Phoenicia, nga distrito sa Syria. Siya naghangyo kang Jesus nga iyang mandoan ang daotang espiritu sa paggawas gikan sa iyang anak nga babaye.
\v 27 Siya miingon sa babaye, "Kinahanglan pakaunon una ang mga anak sa tanan nga ilang gusto, tungod dili maayo alang sa matag-usa nga kuhaon ang pagkaon nga giandam sa inahan alang sa iyang mga anak ug ilabay ngadto sa mga iro." 
\v 28 Siya mitubag kaniya, "Sir, ang imong gisulti tinuod, apan bisan gani ang iro sa balay, nga naglubog ilawom sa lamisa, mokaon sa mumho nga mahulog sa mga bata."
\v 29 Si Jesus miingon kaniya, "Tungod sa gipanulti nimo, pauli sa imong balay. Ako nang gihinginlan ang daotang espiritu nga mohawa sa imong anak nga babaye. 
\v 30 Ang babaye mibalik sa iyang balay ug nakita ang iyang anak nga naghigda sa hilom sa higdaanan ug ang daotang espiritu mibiya na.
\v 31 Si Jesus ug ang iyang mga tinun-an mibiya sa rehiyon libot sa Tyre ug miadto sa silangan agi sa Sidon, unya ngadto sa habagatan agi sa dapit sa Napulo ka mga Lungsod, ug unya sa amihan sa mga lungsod duol sa dagat sa Galilea. 
\v 32 Didto, ang katawhan nagdala ngadto kaniya ug lalaki nga bungol ug dili makasulti. Sila nagpakiluoy kang Jesus nga iya siyang pandongan sa iyang kamot aron siya maayo.
\v 33 Mao nga si Jesus nagdala kaniya palayo sa pundok aron sila nalang duha. Unya iyang gibutang ang usa sa iyang mga tudlo sa pikas ug pikas nga dalunggan sa lalaki. Pagkahuman niyag luwa sa iyang mga tudlo, iyang gihikap ang dila sa tawo pinaagi sa iyang tudlo.
\v 34 Unya siya mihangad sa langit, siya nanghupaw ug unya iyang gihunghungan ang dalunggan sa lalaki sa iyang kaugalingon nga pinulongan nga naga-ingon, "Ephphatha," nga nagpasabot, "Buka!" 
\v 35 Dihadiha nakadungog na gayod ang tawo. Siya usab misugod sa pagsultig sa klaro tungod ang hinungdan nga dili siya makahimo sa pagsulti, naayo na.
\v 36 Si Jesus miingon sa katawhan nga dili mosulti kang bisan kinsa kung unsa ang iyang gihimo. Apan, bisan siya nagmando kanila ug ngadto sa uban nga dili isuti kang bisan kinsa ang bahin niini, sila nagpadayon sa paghisgot niini. 
\v 37 Ang mga tawo nga nakadungog niini natingala ug sila nag-ingon, "Kahibulongan ang tanan nga iyang gihimo! Dugang pa sa iyang gibuhat nga katingalahang mga butang, iyang gihimo nga ang bungol nga tawo makadungog! Ug iyang gihimo nga ang dili makasulti makasuti!"

\c 8 
\v 1 Niadtong mga adlawa, ang dakong pundok sa mga tawo nagtigom pag-usab. Human sa duha ka adlaw nga atua sila didto, nahutdan na silag pagkaon. Busa gitawag ni Jesus ang iyang mga tinun-an nga mopaduol kaniya, ug unya miingon siya kanila, 
\v 2 "Mao na kini ang ikatulong adlaw nga kining mga tawhana nakig-uban kanako, ug wala nay nabilin kanila nga pagkaon, busa karon nahangawa ako pag-ayo alang kanila. 
\v 3 Kung ako silang papaulion sa ilang panimalay nga walay kaon, ang pipila kanila mangakuyapan didto sa dalan pauli sa ilang panimalay. Ang pipila kanila naggikan pa sa layo nga mga dapit." 
\v 4 Nahibalo ang mga tinun-an nga siya nagsugyot nga mohatag sila sa katawhan ug makaon, busa mitubag ang usa kanila, "Dili gayod kami makakita ug pagkaon aron motagbaw niining katawhan. Walay bisan usa nga nagpuyo niining dapita!
\v 5 Nangutana si Jesus kanila, "Pila man kabuok tinapay ang anaa kaninyo?" Mitubag sila, "Aduna kami pito ka mga tinapay." 
\v 6 Busa nagsugo si Jesus sa pundok, "Paglingkod sa yuta!" Human sila nanglingkod, gikuha niya ang pito ka mga tinapay, ug nagpasalamat sa Dios alang niini, gipikaspikas niya kini, ug gihatag niya kini sa iyang mga tinun-an ug giapod-apod sa katawhan.
\v 7 Nakita usab nila nga aduna silay gagmay nga isda. Busa human siya nakapasalamat sa Dios, giingnan niya ang mga tinun-an, "I-apod-apod usab kini." Human nila maapod-apod ang isda sa pundok, 
\v 8 ang mga tawo nangaon, ug aduna pa silay daghan aron mangabusog silang tanan. Gipangtigom sa mga tinun-an ang nabilin nga pagkaon ug napuno ang pito ka dagko nga mga bukag. 
\v 9 Gibanabana sa mga tinun-an ang gidaghanon ug mikabat sa 4,000 ka mga tawo ang nangaon nianang adlawa. Unya gipapauli na ni Jesus ang dakong pundok sa katawhan. 
\v 10 Dihadiha dayon human niadto, misakay siya sa sakayan uban sa iyang mga tinun-an, ug miadto sila libot sa Dagat sa Galilea didto sa distrito sa Dalmanuta.
\v 11 Unya ang pipila ka mga Pariseo miduol kang Jesus. Nagsugod sila sa pagpakiglalis kaniya ug namugos nga magbuhat siya ug milagro aron ipakita nga ang Dios nagpadala kaniya. 
\v 12 Nanghupaw ug lawom si Jesus, ug unya miingon siya, "Nganong nangayo man kamo kanako ug mga milagro? Dili ako magbuhat ug milagro alang kaninyo!" 
\v 13 Unya mibiya siya kanila. Misakay na usab siya sa sakayan, uban sa iyang mga tinun-an, ug miadto sila sa halayo libot sa Dagat sa Galilea.
\v 14 Nakalimot ang mga tinun-an sa pagdala ug igo nga pagkaon. Ug ilang nakita nga, aduna na lamang silay usa ka buok tinapay nga anaa sa ilang sakayan. 
\v 15 Sa ilang pagpadayon, gipasidan-an sila ni Jesus ug giingnan, "Pag-amping! Pagbantay kamo sa igpapatubo sa mga Pariseo ug ni Herodes!"
\v 16 Ang mga tinun-an wala makasabot sa gisulti ni Jesus. Busa naghisgotanay sila sa usag-usa, "Miingon lamang siya niana tungod kay wala na kitay tinapay." 
\v 17 Nahibalo si Jesus kung unsa ang ilang gihisgotan sa taliwala nila. Busa miingon siya kanila, "Nganong naghisgot man kamo nga wala kamo nakadala ug igo nga tinapay? Kinahanglan nga inyong masabtan kung unsa ang akong gisulti karon! Wala ninyo gihunahuna!
\v 18 Aduna kamoy mga mata, apan wala ninyo masabti kung unsa ang inyong nakita! Aduna kamoy mga dalunggan, apan wala ninyo masabti kung unsa ang akong gisulti! Unya nangutana siya, "Wala ba ninyo mahinumdumi kung unsa ang nahitabo 
\v 19 sa dihang akong gipikaspikas ang lima ka tinapay ug nakakaon ang 5,000 ka mga tawo? Dili lamang nangabusog ang tanan, kondili aduna pay nabilin nga pagkaon! Pila man ka bukag sa tinapay ang nabilin nga inyong natigom?" Mitubag sila, "Nakatigom kami ug dose ka bukag nga nangapuno."
\v 20 Unya nangutana siya, "Sa dihang akong gipikaspikas ang pito ka buok tinapay aron ipakaon sa 4,000 nga mga tawo, ug usab sa dihang ang tanan nakakaon ug daghan, pila man kabuok dagko nga bukag sa tinapay ang nabilin nga inyong natigom?" Mitubag sila, "Nakatigom kami ug pito ka puno nga dagkong mga bukag." 
\v 21 Unya miingon siya kanila, "Wala ba kamo makasabot?"
\v 22 Pag-abot sa sakayan didto sa Betsaida. Gidala sa mga tawo ngadto kang Jesus ang usa ka tawong buta ug nagpakilouy kaniya nga hikapon ang tawo aron mamaayo siya. 
\v 23 Gigunitan ni Jesus ang kamot sa tawong buta, ug iyang giagak siya pagawas sa lungsod. Unya gihidhiran niya sa iyang laway ang mata sa tawo, gibutang usab niya ang iyang mga kamot sa tawo ug unya gipangutana niya siya, "Aduna ka bay nakita?"
\v 24 Ang tawo mihangad ug unya miingon siya, "Oo, nakakita ako ug mga tawo! Nagalakawlakaw sila sa palibot, apan hanap man kaayo sila. Sama sila sa mga kahoy!" 
\v 25 Unya gihikap na usab ni Jesus ang mata sa tawong buta. Mitutok ug maayo ang tawo, ug nianang taknaa namaayo gayod siya! Nakita na niya pag-ayo ang tanan. 
\v 26 Giingnn siya ni Jesus, "Ayaw pag-adto didto sa lungsod!" Unya iya siyang gipapauli sa iyang panimalay.
\v 27 Si Jesus ug ang iyang mga tinun-an mibiya sa Betsaida ug miadto sa mga baryo duol sa Cesarea Filipos. Samtang naglakaw sila siya nangutana kanila, "Kinsa man kuno ako sumala sa gisulti sa mga tawo?" 
\v 28 Mitubag sila, "Ang pipila ka mga tawo nag-ingon nga ikaw si Juan nga Magbabawtismo. Ang uban nag-ingon nga ikaw si propeta Elias. Ug ang uban nag-ingon nga ikaw usa sa karaan nga mga propeta."
\v 29 Nangutana siya kanila, "Alang kaninyo? Kinsa man ako? Mitubag si Pedro kaniya, "Ikaw mao ang Cristo!" 
\v 30 Unya gipasidan-an sila pag-ayo ni Jesus nga dili usa nila ipanugilon kang bisan kinsa nga siya mao ang Cristo.
\v 31 Unya nagsugod na si Jesus ug tudlo kanila nga siya, ang Anak sa Tawo, paantoson siya pag-ayo. Isalikway siya sa mga kadagkoan, sa mga pangulong pari, ug sa mga magtutudlo sa balaod sa mga Judio. Ug patyon pa gani siya. Apan sa ikatulo ka adlaw human siya mamatay, mabuhi siya pag-usab. 
\v 32 Gisulti niya kini kanila sa tin-aw gayod. Apan gidala ni Pedro si Jesus sa daplin ug gipasidan-an niya siya sa iyang pagsulti niini.
\v 33 Milingi si Jesus ug mitan-aw sa iyang mga tinun-an. Ug unya iyang gibadlong si Pedro, nga nag-ingon, "Hunong na sa paghunahuna ug sama niana! Si Satanas mao ang hinungdan nga nakasulti ka ug sama niana! Inay maoy buhaton ko kung unsa ang buot ipabuhat kanako sa Dios, mao lamang ang imong ipabuhat kanako ang buot ipabuhat sa mga tawo kanako." 
\v 34 Unya gitawag niya ang pundok kauban sa iyang mga tinun-an aron maminaw sila kaniya. Miingon siya kanila, "Kung kinsa kaninyo ang buot mahimo nga akong tinun-an, kinahanglan nga dili lamang ninyo buhaton kung unsa ang makapahayahay sa inyong pagpamuyo. Kinahanglan nga kamo andam mag-antos sa kasakit sama sa mga kriminal nga gipugos sa pagpapas-an sa mga krus sa mga dapit diin sila ilansang. Mao kana ang gikinahanglan nga buhaton ninyo sa matag-usa nga buot mahimong akong tinun-an.
\v 35 Kinahanglan ninyo kanang buhaton, tungod kay kadtong mosulay pagluwas sa ilang kinabuhi pinaagi sa paglimod nga sila iya kanako mawad-an sa ilang mga kinabuhi. Kadtong gipangpatay tungod kay sila akong mga tinun-an ug tungod kay misugilon sila sa uban sa maayong balita bahin kanako mabuhi usab uban kanako hangtod sa kahangtoran. 
\v 36 Tingali makuha sa mga tawo ang gikinahanglan nila dinhi sa kalibotan, apan wala gayod silay naangkon kung dili nila maangkon ang kinabuhing walay kataposan! 
\v 37 Hunahunaa pag-ayo ang kamatuoran nga wala gayoy mahatag ang mga tawo ngadto sa Dios aron maangkon nila ang kinabuhing walay kataposan!
\v 38 Ug hunahunaa ninyo kini: Kadtong magdumili sa pagsulti nga sila anaa kanako, ug kadtong magsalikway kung unsa ang akong gisulti niining panahona diin ang kadaghanan sa mga tawo motalikod sa Dios ug magpakasala, Ako, ang Anak sa Tawo, magdumili usab sa pag-ingon nga sila akoa sa dihang mobalik ako uban sa mga balaang anghel ug uban sa himaya nga gikan sa akong Amahan!"

\c 9 
\v 1 Miingon usab siya sa iyang mga tinun-an, "Paminaw pag-ayo! Ang uban kaninyo nga ania dinhi karon makakita sa pagpadayag sa Dios sa iyang kaugalingon uban sa dakong gahom ingon nga hari. Makita ninyo siya nga mohimo niini sa dili pa kamo mamatay!" 
\v 2 Human sa unom ka adlaw gidala ni Jesus si Pedro, Santiago, ug ang igsoon ni Santiago nga si Juan ug nangadto sila sa taas nga bukid. Samtang sila lamang didto sa taas, siya mipakita nga nausab ang iyang panagway. 
\v 3 Ang iyang sinina nahimong puti nga makasilaw. Puti kini labaw pa kang bisan kinsa sa kalibotan nga makahimo sa pagpaputi niini.
\v 4 Duha ka propeta nga nabuhi kaniadto, si Moises ug Elias, ang mipakita kanila. Unya ang duha kanila nagsugod sa pagpakigsulti kang Jesus. 
\v 5 Human sa mubo nga panahon, miingon si Pedro, "Magtutudlo, kahibulongan nga ania dinhi! Busa tugoti kami nga mohimo ug tulo ka pasilonganan. Ang usa alang kanimo, ang usa alang kang Moises, ug ang usa alang usab kang Elias!" 
\v 6 Gisulti niya kini tungod kay aduna siyay buot isulti, apan wala siya masayod kung unsay isulti. Siya ug ang laing duha ka mga tinun-an nangahadlok.
\v 7 Unya ang masilaw nga panganod mipakita nga mitabon kanila. Nagsulti ang Dios kanila gikan sa panganod nga nag-ingon, "Kini ang akong Anak. Siya ang akong gihigugma. Busa, paminawa siya!" 
\v 8 Sa dihang ang tulo ka mga tinun-an mitan-aw sa palibot, ilang nakita nga sa kalit si Jesus nag-inusara na lamang uban kanila, ug wala nay bisan kinsa nga anaa didto.
\v 9 Samtang sila nanglugsong gikan sa bukid, giingnan sila ni Jesus nga dili sila mosulti kang bisan kinsa kung unsa ang bag-o lang nga nahitabo kaniya. Miingon siya, "Mahimo na ninyong sultihan sila human ako, ang Anak sa Tawo, mabanhaw gikan sa mga patay." 
\v 10 Busa wala nila sultihi ang uban mahitungod niini sa dugay nga panahon. Apan naghisgot sila sa ilang mga kaugalingon kung unsay ipasabot sa dihang siya miingon nga siya mabanhaw gikan sa mga patay.
\v 11 Gipangutana nila si Jesus, "Ngano nga ang mga tawo nga nagtudlo sa atong mga balaod miingon nga si Elias kinahanglang mobalik sa kalibotan sa dili pa ang Mesiyas moabot sa kalibotan?" 
\v 12-13 Gitubag sila ni Jesus, "Tinuod nga ang Dios misaad nga ipadala si Elias pag-una aron ipahimutang ang tanan kung asa gayod kini. Apan si Elias miabot na, ug ang atong mga pangulo daotan kaayo ang pagtagad kaniya, sama sa ilang buot buhaton, ingon sa gisulti sa mga propeta kaniadto nga himoon gayod nila. Apan buot usab nako nga inyong hunahunaon kung unsay nasulat sa Kasulatan mahitungod kanako, ang Anak sa Tawo. Miingon sila nga ako mag-antos pag-ayo ug ang mga tawo magsalikway kanako."
\v 14 Unya si Jesus ug kadtong tulo ka mga tinun-an miabot kung asa ang ubang mga tinun-an nahimutang. Nakita nila ang dakong pundok palibot sa ubang mga tinun-an ug ang pipila ka mga tawo nga nagtudlo sa mga balaod sa mga Judio nakiglantugi kanila. 
\v 15 Ang pundok nakalitan pag-ayo sa pagkakita kaniya nga miabot. Busa midagan sila ngadto kaniya ug gikumusta siya. 
\v 16 Nangutana siya kanila, "Unsa man ang inyong gilalisan ninyo?"
\v 17 Usa ka tawo sa pundok mitubag kaniya, "Magtutudlo, akong gidala ang akong anak nga lalaki dinhi aron nga ikaw moayo kaniya. Adunay daotang espiritu diha kaniya nga naghimo kaniyang dili makasulti. 
\v 18 Sa matag higayon nga ang espiritu mohasol kaniya, ilabay siya niini. Magabula ang iyang baba, magkagot siya sa iyang mga ngipon, ug mogahi dayon siya. Gihangyo nako ang imong mga tinun-an aron papahawaon ang espiritu, apan wala sila makahimo niini." 
\v 19 Mitubag si Jesus pinaagi sa pag-ingon niadtong mga tawhana, "Kamong walay pagtuo nga mga tawo! Hangtod kanus-a pa ba ako makig-uban kaninyo! Dad-a ang bata nga lalaki ngari kanako!"
\v 20 Busa gidala nila ang bata nga lalaki ngadto kang Jesus. Sa dihang nakita sa daotang espiritu si Jesus, gipakurog niini pag-ayo ang bata, ug natumba ang bata sa yuta. Nagligid-ligid siya ug nagbula-bula ang baba. 
\v 21 Gipangutana ni Jesus ang amahan sa bata, "Unsa na kadugay nga sama siya niini?" Mitubag siya, "Nagsugod kini nga panghitabo sa dihang bata pa siya. 
\v 22 Dili lamang kini mao ang buhaton sa espiritu, apan siya usab kanunay maglabay kaniya ngadto sa kalayo o sa tubig aron sa pagpatay kaniya. Kaluy-i intawon kami ug tabangi kami, kung makahimo ka!"
\v 23 Mitubag si Jesus kaniya, "Oo makahimo ako! Makabuhat ang Dios sa tanang butang sa mga tawo nga mituo kaniya!" 
\v 24 Dihadiha dayon ang amahan sa bata misinggit, "Mituo ako nga ikaw makatabang kanako, apan huyang ang akong pagtuo. Tabangi ako nga mohugot pa ang akong pagtuo!" 
\v 25 Nakita ni Jesus nga nagkadaghan na ang pundok. Gibadlong niya ang daotang espiritu: "Ikaw daotang espiritu, ikaw nga hinungdan nga kining bataa nahimong bungol ug dili makasulti! Mandoan ko ikaw nga mogawas gikan kaniya ug dili na mosulod balik kaniya!"
\v 26 Misinggit ang daotang espiritu ug gipakurog sa hilabihan ang bata; unya mibiya kini sa bata. Wala maglihok ang bata. Mura na siya ug patay. Busa ang kadaghanan sa mga tawo didto nagsulti nga, "Patay na siya." 
\v 27 Apan, gikuha siya ni Jesus sa kamot ug gitabangan siya pagbangon. Unya ang bata mitindog.
\v 28 Unya, sa dihang si Jesus ug ang iyang mga tinun-an na lamang ang anaa sa balay, gipangutana nila siya, "Ngano nga wala man kami makahimo pagpugos sa pagpagawas sa daotang espiritu?" 
\v 29 Miingon siya kanila, "Mapagawas lamang ninyo kining matanga sa daotang espiritu pinaagi sa pag-ampo. Wala nay lain nga paagi."
\v 30 Human makabiya ni Jesus ug sa iyang mga tinun-an sa maong rehiyon, milakaw sila latas sa Galilea. Dili buot ni Jesus nga adunay tawo nga masayod kung asa siya. 
\v 31 Gusto niya nga aduna siyay panahon sa pagtudlo sa iyang mga tinun-an. Gisultihan niya sila, "Pipila ka adlaw ang akong mga kaaway modakop kanako, ang Anak sa Tawo, ug ako itugyan ngadto sa mga kamot sa laing mga tawo. Kadtong mga tawhana mopatay kanako. Apan sa ika-tulo nga adlaw human ako mamatay, ako mabuhi pag-usab!" 
\v 32 Wala sila makasabot kung unsay gisulti niya kanila, ug nahadlok sila sa pagpangutana kaniya kung unsay iyang buot ipasabot.
\v 33 Unya si Jesus ug ang iyang mga tinun-an mibalik sa Capernaum. Sa dihang sila anaa na sa balay, gipangutana niya sila, "Unsay inyong gihisgotan samtang kita nanglakaw?" 
\v 34 Apan wala sila motubag. Maulaw silang motubag tungod kay, samtang sila nanglakaw, naglalis man sila mahitungod sa kung si kinsa ang mahimong labing mahinungdanon kung si Jesus mahimo nang hari. 
\v 35 Milingkod siya, gitawag niya ang dose ka tinun-an nga moduol ngadto kaniya ug unya miingon kanila, "Si bisan kinsa nga buot isipon sa Dios nga labing mahinungdanong tawo sa tanan, kinahanglan niya isipon ang iyang kaugalingon nga pinakaubos nga tawo sa tanan, ug kinahanglan nga siya moalagad sa tanan."
\v 36 Unya nagkuha siya ug bata ug gipahiluna siya uban kanila. Gikugos niya ang bata ug unya miingon siya kanila, 
\v 37 "Kadtong modawat sa bata nga sama niini tungod kay sila nahigugma kanako, giila sa Dios nga sila nagdawat kanako. Tinuod usab kini nga sila nagdawat sa Dios, nga nagpadala kanako."
\v 38 Si Juan miingon kang Jesus, "Magtutudlo, nakakita kami ug tawo nga nagpagawas sa mga daotang espiritu gikan sa mga tawo. Miangkon siya nga aduna siyay katungod gikan kanimo aron himuon kini. Busa gisultihan namo siya nga mohunong sa pagbuhat niini tungod kay dili siya usa kanamo nga mga tinun-an." 
\v 39 Miingon si Jesus, "Ayaw siya sultihi nga mohunong sa pagbuhat niana. Tungod kay walay usa nga mosultig daotang butang mahitungod kanako human mobuhat ug gamhanang buhat uban sa akong katungod.
\v 40 Kinsa kadtong wala nakigbatok kanato buot usab nga mokab-ot sa samang tumong nga anaa kanato. 
\v 41 Ang Dios gayod moganti niadtong mitabang kaninyo sa bisan unsang paagi, bisan ug sila mihatag lamang ug usa ka basong tubig aron mainom ninyo tungod kay kamo nagsunod kanako, nga mao ang Mesiyas!"
\v 42 Miingon usab si Jesus, "Apan kung ikaw ang hinungdan nga ang tawo nga mituo kanako makasala, ang Dios mosilot gayod kanimo sa hilabihan, bisan kung kadtong tawhana dili mahinungdanon sa katilingban sama niining gagmay nga bata. Kung adunay tawo nga mohigot ug bug-at nga bato sa imong liog ug molabay kanimo ngadto sa dagat, mas maayo pa kini alang kanimo kaysa silotan ka sa Dios tungod sa imong pag-angin nga makasala ang tawo nga mituo kanako. 
\v 43 Busa kung gusto nimong gamiton ang usa nimong kamot sa pagpakasala, ayaw kini gamita! Bisan pa ug kinahanglan nimong putlon ang imong kamot ug ilabay kini aron sa paglikay sa pagpakasala, buhata kini! Maayo kini nga ikaw mopuyo sa walay kataposan, bisan pa ug kulang ang imong mga kamot samtang ikaw anaa dinhi sa kalibotan. Apan dili maayo nga ikaw makasala ug tungod niini ang Dios molabay sa imong tibuok lawas ngadto sa impiyerno.
\v 45 Kung gusto nimong gamiton ang usa sa imong tiil sa pagpakasala, ayaw kini gamita! Bisan pa ug kinahanglan nimong putlon ang imong tiil aron sa paglikay sa pagpakasala, buhata kini! Maayo nga ikaw mopuyo sa walay kataposan, bisan pa ug kulang ang imong mga tiil samtang ikaw ania dinhi sa kalibotan. Apan dili maayo nga ikaw makasala ug tungod niini ang Dios molabay sa imong tibuok lawas ngadto sa impiyerno. 
\v 46 Ang labing maayo ug pinaka una nga sinulat walay bersikulo 46
\v 47 Kung tungod sa imong makita ikaw matintal sa pagpakasala, undang na sa pagtan-aw niadtong mga butanga! Kung kinahanglan nimong lugiton ang imong mata ug ilabay kini aron sa paglikay sa pagpakasala, buhata kini! Mas maayo pa nga adunay usa lamang ka mata ug aron ang Dios mouyon sa pagmando kanimo, kaysa ilabay ka niya nga adunay duha ka mata ngadto sa impiyerno. 
\v 48 Didtong dapita ang ulod mokaon sa mga tawo hangtod sa hangtod ug ang kalayo dili mapalong."
\v 49 "Tungod kay ang Dios mobutang ug kalayo ngadto sa matag-usa, sama sa mga tawo nga mobutang ug asin sa ilang pagkaon. 
\v 50 Ang asin mapuslanon nga ibutang sa pagkaon, apan dili ka makahimo sa pagpabalik sa kaparat niini kung kini kawad-an na ug lami. Pagbuhat ug maayo sa matag-usa, sama sa asin nga modugang ug kalami sa pagkaon."

\c 10 
\v 1 Si Jesus mibiya niadtong dapit uban sa iyang mga tinun-an, ug miadto sila sa distrito sa Judea ug mitabok sa sidlakan nga bahin sa Suba sa Jordan. Sa dihang ang panon sa katawhan mialirong kaniya pag-usab, gitudloan niya sila pag-usab, sama sa iyang naandan nga pagabuhaton. 
\v 2 Samtang siya nagtudlo kanila, pipila ka mga Pariseo miduol ka niya ug nangutana, "Ang atoa bang balaod nagtugot sa usa ka lalaki nga makigbulag sa iyang asawa?" Ila kadtong gipangutana sa tuyo nga sila makahimo sa pagsaway kaniya kung motubag ba siya ug "oo" o "dili". 
\v 3 Mitubag siya kanila, "Unsa man ang gisugo ni Moises sa inyong katigulangan mahitungod niini?" 
\v 4 Ang usa kanila mitubag, " Si Moises nagtugot nga ang usa ka lalaki makahimo sa pagsulat sa papel sa iyang katarongan sa pagpakigbulag sa iyang asawa, ihatag ang papel ngadto kaniya, ug unya ipadala siya palayo."
\v 5 Miingon si Jesus kanila, "Ang inyong katigulangan masinupakon ug buot nga ipadala ang ilang mga asawa palayo. Mao nga nagsulat si Moises niana nga balaod. 
\v 6 Apan sa dihang gibuhat sa Dios ang unang tawo, gibuhat niya sila lalaki ug babaye.
\v 7 Kana ang gipasabot nganong miingon ang Dios, 'Kung maminyo ang usa ka tawo, mobiya gayod siya sa iyang ginikanan ug motipon uban sa iyang asawa. 
\v 8 Busa sila mahimo gayod nga hugot sa pagkahiusa sama sila usa ka tawo. Ug ang duha ka tawo mahisama sa usa na lang ka tawo. 
\v 9 Tungod kay mao kini ang tinuod, dili gayod mobulag ang lalaki gikan sa iyang asawa. Gihiusa sila sa Dios ug buot niya nga sila mag-uban kanunay!"
\v 10 Sa dihang si Jesus ug ang iyang mga tinun-an anaa sa usa ka balay, nangutana sila kaniya mahitungod niini. 
\v 11 Siya miingon kanila, "Giila sa Dios nga nakapanapaw si bisan kinsa nga lalaki nga makigbulag sa iyang asawa ug makigminyo sa laing babaye. 
\v 12 Giila usab sa Dios nga nakapanapaw ang usa ka babaye nga makigbulag sa iyang bana ug makigminyo sa lain nga lalaki."
\v 13 Karon ang mga tawo nagdala ug mga bata ngadto kang Jesus aron iya silang magunitan ug mapanalanginan sila. Apan gibadlong sa mga tinun-an ang mga tawo. 
\v 14 Sa dihang nakita kadto ni Jesus, nasuko siya. Miingon siya sa iyang mga tinun-an, "Tugoti ang mga bata nga moduol kanako! Ayaw sila pugngi! Ang mga tawo nga adunay kinaiya sama niining mga bata maoy tugotan sa Dios sa pagmando.
\v 15 Timan-i kini: Kinsa kadtong wala nagdawat sa Dios ingon nga ilang hari sa samang pamatasan nga gibuhat sa mga bata, dili gayod mouyon ang Dios nga momando kanila." 
\v 16 Unya gikugos niya ang mga bata. Gitapion usab niya ang iyang mga kamot kanila ug misangpit sa Dios aron mohimo ug maayo kanila.
\v 17 Samtang misugod paglakaw si Jesus uban sa iyang mga tinun-an, usa ka tawo ang miapas kaniya. Miluhod siya sa atubangan ni Jesus ug nangutana kaniya, "Maayong magtutudlo, unsa ang angay nakong buhaton aron maangkon ang kinabuhing walay kataposan?" 
\v 18 Miingon si Jesus kaniya, "Nganong gitawag mo man ako nga maayo? Ang Dios lamang ang maayo! 
\v 19 Apan sa pagtubag sa imong pangutana, nahibalo ka sa mga sugo ni Moises: 'Ayaw pagpatay, ayaw panapaw, ayaw pangawat, ayaw pagsaksi ug bakak, ayaw panglimbong, ug tahora ang imong amahan ug inahan'."
\v 20 Miingon ang tawo kaniya, "Magtutudlo, gituman nako kadtong tanan nga mga sugo sukad pa sa akong pagkabata." 
\v 21 Mitan-aw si Jesus kaniya ug gihigugma siya. Miingon siya kaniya, "Adunay usa ka butang nga wala pa nimo nabuhat. Pauli sa imong panimalay, ibaligya ang tanan nimong kabtangan, ug unya ihatag ang kuwarta sa mga tawong kabos. Sa ingon, madawat nimo ang bahandi sa langit. Human nimo mabuhat ang akong gisulti, balik ug sunod kanako!" 
\v 22 Nasubo ang tawo sa dihang nadungog niya ang gisulti ni Jesus. Mipalayo siya nga naguol, tungod kay siya dato kaayo.
\v 23 Mitan-aw si Jesus sa mga tawo. Unya miingon siya sa iyang mga tinun-an, "Pagkalisod alang sa mga tawo nga dato nga mouyon sa Dios aron momando kanila." 
\v 24 Nalibog ang mga tinun-an sa iyang gisulti. Miingon si Jesus pag-usab, "Hinigugma kong mga higala, pagkalisod alang sa tanan nga mouyon sa Dios aron momando kanila. 
\v 25 Sa pagkatinuod, mas sayon alang sa dakong mananap sama sa kamelyo nga molusot sa bangag sa dagom kay sa dato nga mga tawo nga dawaton ang Dios aron magmando kanila."
\v 26 Ang mga tinun-an nahibulong pag-ayo. Busa miingon sila sa matag-usa, "Kung mao kana, wala gayod usa nga maluwas!" 
\v 27 Mitan-aw si Jesus kanila ug unya miingon siya, "Oo, dili mahimo sa mga tawo ang pagluwas sa ilang kaugalingon! Apan ang Dios gayod ang makahimo sa pagluwas kanila, tungod kay ang Dios makahimo sa tanan!" 
\v 28 Miingon si Pedro, "Tan-awa, gibiyaan namo ang tanang butang ug misunod kanimo."
\v 29 Mitubag si Jesus, "Buot ako nga masayod kamo niini: Kinsa kadtong mobiya sa ilang mga balay, ilang mga igsoong lalaki, ilang mga igsoong babaye, ilang amahan, ilang inahan, ilang mga anak, o ilang kayutaan, aron mahimo nga akong mga tinun-an ug sa pagsangyaw sa maayong mga balita, 
\v 30 nga makadawat niining kinabuhia sa ginatos ka pilo labaw sa ilang gipangbiyaan. Lakip niana ang mga balay ug mga tawo nga naghinigugmaay sama sa managsoong lalaki, managsoong babaye, mga inahan, kabataan, ug mga kayutaan. Dugang pa niini, bisan gilutos sila sa mga tawo dinhi sa kalibotan tungod kay mituo sila kanako, sa umaabot nga katuigan makadawat sila sa kinabuhing walay kataposan. 
\v 31 Apan pahimangnoan ko kamong tanan: Daghan ang naghunahuna karon nga sila mahinungdanon kaayo nga mahimong dili mahinungdanon sa umaabot nga panahon, ug daghan ang naghunahuna karon nga sila dili mahinungdanon nga mahimong mahinungdanon sa umaabot panahon!"
\v 32 Nanglabay ang pipila ka mga adlaw samtang sila nagpadayon sa paglakaw, si Jesus ug ang iyang mga tinun-an naglakaw sa dalan patungas sa Jerusalem. Naglakaw si Jesus una kanila. Natingala ang mga tinun-an ug nahadlok ang uban nga mga tawo nga mikuyog kanila. Samtang didto sa dalan gidala niya ang dose ka tinun-an sa usa ka dapit nga sila lang. Unya nagsugod siya sa pagsulti kanila kung unsa ang mahitabo kaniya; miingon siya, 
\v 33 "Paminaw ug maayo! Motungas kita sa Jerusalem. Dakpon ako didto sa mga pangulong pari ug sa mga tawo nga nagtudlo sa mga balaod, ang Anak sa Tawo. Sila mopahayag nga ako kinahanglan nga mamatay. Unya dad-on nila ako sa panggamhanan sa Roma. 
\v 34 Ang ilang mga tawo magbugalbugal kanako ug luwaan ako. Latigohon nila ako, ug unya patyon nila ako. Apan sa ikatulo ka adlaw human niana, mabuhi ako pag-usab!"
\v 35 Samtang didto sa dalan, si Santiago ug Juan, ang duha ka anak nga lalaki ni Zebede, miduol kang Jesus ug miingon kaniya, "Magtutudlo, buot kami nga mobuhat ka ug usa ka butang alang kanamo!" 
\v 36 Miingon siya kanila, "Unsa ang buot ninyo nga akong buhaton alang kaninyo?" 
\v 37 Miingon sila kaniya, "Kung momando kana sa imong gingharian, tugoti nga ang usa kanamo molingkod sa imong tuo nga bahin ug ang usa molingkod sa wala nga bahin."
\v 38 Apan miingon si Jesus kanila, "Wala kamo makasabot kung unsa ang inyong gipangayo." Unya nangutana siya kanila, "Makalahutay ba kamo sa pag-antos sama sa akong pagaantuson? Makalahutay ba kamo nga patyon kamo sa uban sama sa ilang pagpatay kanako?" 
\v 39 Miingon sila kaniya, "Oo, makahimo kami sa pagbuhat niana!" Unya miingon si Jesus kanila, "Tinuod kini nga makalahutay kamo sa pag-antos sama sa akong pagaantuson, ug makalahutay kamo nga patyon kamo sa uban sama sa ilang pagpatay kanako. 
\v 40 Apan dili ako ang magpili kung kinsa ang molingkod tapad kanako. Ang Dios mohatag niadtong dapita ngadto kanila nga iya nang gipiling daan."
\v 41 Human nadungog sa napulo ka tinun-an kung unsa ang gihangyo ni Santiago ug Juan. Busa miingon sila nga wala sila malipay sa duha ka tinun-an. 
\v 42 Unya gitawag silang tanan ni Jesus ug miingon, "Nasayod kamo nga ang mga hari ug ang uban nga nagmando sa mga tawo naglipay sa pagpakita nga sila gamhanan. Nasayod usab kamo nga ang ilang mga opisyal naglipay sa pagmando sa uban.
\v 43 Apan ayaw pakasama kanila! Sa laing bahin, ang tanan kaninyo nga buot ilhon sa Dios nga bantogan kinahanglan mahisama sa sulugoon sa kadaghanan. 
\v 44 Dugang pa niini, kung kinsa kaninyo nga buot ilhon sa Dios nga labing mahinungdanon, kinahanglang nga magpakasulugoon siya kaninyong tanan. 
\v 45 Ako, ang Anak sa Tawo, wala moanhi aron alagaran. Sa laing bahin, mianhi ako aron sa pag-alagad ug pagpahigawas sa katawhan pinaagi sa pagtugyan sa akong kinabuhi alang kanila."
\v 46 Didto sa dalan paingon sa Jerusalem, si Jesus ug ang iyang tinun-an miabot sa Jerico. Unya, samtang mibiya na sila sa Jerico uban sa dakong pundok sa katawhan, adunay tawong buta nga kanunay nagpakilimos nga naglingkod sa daplin sa dalan. Bartimeos ang iyang ngalan, ug si Timeos ang ngalan sa iyang amahan. 
\v 47 Sa dihang nakadungog siya sa mga tawo nga nag-ingon nga moagi si Jesus gikan sa Nasaret, misinggit siya, "Jesus! Ikaw nga Mesiyas nga kaliwat ni Haring David, kaloy-i intawon ako!" 
\v 48 Gibadlong siya sa kadaghanan ug giingnan siya nga mohilom. Apan misinggit pa gayod siya sa makusog, "Ikaw nga Mesiyas nga kaliwat ni Haring David, kaloy-i intawon ako!"
\v 49 Mihunong si Jesus ug miingon, "Tawga siya nga moanhi dinhi!" Gitawag nila ang buta nga tawo, sa pag-ingon, "Gitawag ka ni Jesus! Busa paglipay ug tindog ug kuyog!" 
\v 50 Gilabay niya sa daplin ang iyang kupo sa iyang paglukso, ug miduol siya kang Jesus.
\v 51 Nangutana si Jesus kaniya, "Unsa ang buot nimo nga akong buhaton kanimo?" Ang tawong buta miingon kaniya, " Magtutudlo, buot ako makakita pag-usab!" 
\v 52 Miingon si Jesus kaniya, "Ayohon ko ikaw tungod kay mituo ka kanako. Busa makalakaw ka na!" Dihadiha nakakita siya. Ug siya mikuyog kang Jesus didto sa dalan.

\c 11 
\v 1 Sa dihang si Jesus ug ang iyang mga tinun-an duol na sa Jerusalem, nakaabot sila didto sa Betfage ug sa Betania duol sa Bukid sa mga Olibo. Unya gitawag ni Jesus ang duha sa iyang mga tinun-an 
\v 2 ug giingnan sila, "Pag-adto kamo sa unahan nga baryo. Sa pag-abot ninyo didto, makita ninyo ang usa ka nati nga asno nga nakahigot ug sukad wala pay nakasakay. Badbari kini ug dad-a dinhi kanako. 
\v 3 Kung adunay mangutana kaninyo, "Nganong inyo kanang gibuhat?' sultihi, 'Ang Ginoo nagkinahanglan nga mogamit niini. Iyaha kining ipabalik dinhi sa panahon nga dili na niya kini kinahanglanon."
\v 4 Busa ang duha ka tinun-an naglakaw ug nakit-an nila ang nati nga asno. Nakahigot kini duol sa pultahan sa balay, nga anaa sa daplin sa dalan. Unya gibadbaran nila kini. 
\v 5 Adunay pipila ka tawo nga atua didto miingon kanila, "Nganong gibadbaran ninyo ang asno?" 
\v 6 Gisultihan nila nga si Jesus ang nag-ingon. Busa ang mga tawo nagtugot kanila nga dad-on ang asno.
\v 7 Gidala sa duha ka tinun-an ang asno ngadto kang Jesus ug gibutang nila ang ilang mga kupo aron ihapin sa pagsakay niya niini. 
\v 8 Daghan ang mga tawo nga naghapin sa ilang mga kupo didto sa dalan atubangan niya. Ang uban namutol sa mga sanga sa palma nga duol sa kaumahan ug gikatag nila didto sa dalan. 
\v 9 Ang mga tawo nga nag-una kaniya ug ang mga naulahi sa likod naninggit sama sa, "Dalaygon ang Dios!" "Hinaot nga ang Dios magpanalangin sa usa nga mianhi uban sa iyang katungod." 
\v 10 "Hinaot nga mapanalanginan ka sa dihang magmando ka sama sa pagmando sa inyong katigulangan nga si Haring David!" Dalaygon ang Dios nga anaa sa kahitas-ang langit."
\v 11 Si Jesus misulod didto sa Jerusalem uban kanila, unya miadto siya didto sa hawanan sa templo. Human siya nagtan-aw sa tanang mga butang nga atua didto, mibiya siya sa siyudad tungod kay hapit naman magabii. Mibalik siya sa Betania kauban sa iyang dose ka tinun-an. 
\v 12 Sa pagkasunod adlaw, samtang si Jesus ug ang iyang mga tinun-an mobiya sa Betania, mibati siya ug kagutom.
\v 13 Nakita niya sa halayo ang usa ka kahoy nga igera nga labong kaayo ug dahon, busa mipaduol siya aron tan-awon kung makakita ba siya ug bunga niini. Apan sa nakapaduol na siya niini, wala siyay nakita nga bunga, tungod kay dili paman kadto panahon sa tingbunga. 
\v 14 Giingnan niya ang kahoy, "Wala na gayoy makakaon gikan kanimo pag-usab." Ug ang mga tinun-an nakadungog niini.
\v 15 Si Jesus ug ang iyang mga tinun-an namalik sa Jerusalem ug nanulod sa hawanan sa templo. Nakita niya ang mga tawo nga namaligya ug namalit sa mga mananap alang sa paghalad. Gipang-abog niya kadtong mga tawhana gikan sa hawanan sa templo. Gipangtuwang usab niya ang mga lamesa niadtong mga tawo nga namaligya sa salapi nga buwis sa templo aron ibaylo sa mga sinsilyo sa Roma. Ug gipangtuwang niya ang mga lingkoranan niadtong namaligya sa mga salampati alang sa paghalad. 
\v 16 Wala gayod niya tugoti ang mga tawo nga magadala ug bisan unsa aron ibaligya didto sa dapit sa templo.
\v 17 Unya samtang nanudlo siya niadtong mga tawhana, mingon siya kanila, "Nahisulat kini sa Kasulatan nga ang Dios miingon, 'Buot nako nga ang akong balay mahimong panimalay diin ang katawhan nga gikan sa tanang kanasoran makaampo,' apan kamong mga daotan naghimo niini nga sama sa usa ka langub nga tagoanan sa mga kawatan." 
\v 18 Human niadto, ang mga pangulong pari nga nagtudlo sa balaod sa mga Judio nakadungog mahitungod sa iyang nabuhat. Nagalaraw sila kung unsaon nila siya pagpatay, apan nahadlok sila kaniya tungod kay nahunahunaan nila nga ang katawhan nahibulong sa iyang gipanudlo. 
\v 19 Sa matag gabii si Jesus ug ang iyang mga tinun-an mobiya sa siyudad.
\v 20 Sa sunod buntag samtang atua sila sa dalan nga padulong sa Jerusalem, nakita nila nga nalaya na ang kahoy sa igera nga gitunglo ni Jesus. 
\v 21 Nakahinumdom si Pedro sa gisulti ni Jesus sa kahoyng igera ug miingon siya kaniya, 'Magtutudlo, tan-awa! Ang kahoy sa igera nga imong gitunglo nalaya na!"
\v 22 Mitubag si Jesus, "Salig sa Dios! 
\v 23 Hinumdomi usab kini: Kung dunay mosulti niining bungtod nga, 'Maalsa ka ug malabay didto sa linaw!' ug kung dili siya magduhaduha mahitabo gayod kini, ingon niana, kung motuo siya nga kana mahitabo, pagabuhaton kana sa Dios alang kaniya.
\v 24 Busa sultihan ko kamo, bisan unsa nga inyong pangayoon sa Dios diha sa mga pag-ampo, tuohi nga madawat ninyo kini, ug kung inyo kining buhaton, buhaton usab kini sa Dios alang kaninyo. 
\v 25 Karon sultihan ko usab kamo niini: Kung kamo mag-ampo, unya kung aduna kamoy kaligutgot sa tawo nga nagpasakit kaninyo, pasayloa sila, aron ang inyong Amahan nga atua sa langit mopasaylo usab sa inyong mga sala." 
\v 26 Ang uban nga karaang panggamhanan naglakip niini: Apan kung dili kamo makapasaylo, ang inyong amahan nga atua sa langit dili usab mopasaylo sa inyong mga sala.
\v 27 Nakaabot na usab si Jesus ug ang iyang mga tinun-an sa hawanan sa templo sa Jerusalem. Samtang naglakaw si Jesus didto, ang pundok nga sakop sa mga pangulong pari, ang pipila sa mga tawo nga nagatudlo sa balaod sa mga Judio, ug ang mga kadagkoan miduol kaniya. 
\v 28 Giingnan nila siya, "Pinaagi sa unsa nga katungod gibuhat nimo kining mga butanga? Kinsa ang nagtugot kanimo sa pagbuhat niadtong mga butang nga imong gibuhat dinhi gahapon?"
\v 29 Si Jesus miingon kanila, "Pangutan-on ko kamo ug usa ka pangutana. Kung tubagon ako ninyo, tug-anan ko kamo kung kinsa ang nagtugot kanako sa pagbuhat niadtong mga butanga. 
\v 30 Ang Dios ba o ang mga tawo ang nagtugot kang Juan sa pagpamawtismo niadtong mga tawo nga miduol kaniya? O ang mga tawo ba ang mitugot kaniya?"
\v 31 Naglalis sila kung unsaon nila kadto pagtubag. Nag-ingnanay sila sa matag-usa, "Kung moingon kita nga ang Dios maoy mitugot kaniya, ingnon kita niya nga, 'Unya angay unta ninyong tuohan ang gisulti ni Juan! 
\v 32 Sa laing bahin, kung moingon kita nga ang mga tawo maoy nagtugot kang Juan, unsa kaha ang mahitabo kanato?" Nahadlok silang mosulti niadto mahitungod kang Juan tungod kay nakahibalo sila nga ang mga tawo mangasuko gayod kanila. Nasayran nila nga ang tanang mga tawo mituo gayod nga si Juan usa ka propeta nga gipadala sa Dios. 
\v 33 Busa gitubag nila si Jesus, "Wala kami masayod kung kinsa ang gikuhaan ni Juan sa iyang katungod." Unya gisultihan sila ni Jesus, "Tungod kay wala man kamo motubag sa akong pangutana, dili ko kamo tug-anan kung si kinsa ang naghatag kanako ug katungod sa paghimo niadtong nahitabo dinhi gahapon."

\c 12 
\v 1 Unya si Jesus nagsugod sa pagsulti kanila sa usa ka sambingay. Miingon siya, "Adunay usa ka tawo nga nagtanom sa parasan. Gikural niya ang palibot niini. Nagbuhat siya ug bangag nga binuhat sa bato aron sudlanan sa duga sa paras. Nagtukod usab siya ug tore alang sa magbalantay sa iyang parasan. Gipasaupan niya ang iyang parasan sa mga mag-uuma aron mag-atiman niini, ug unya miadto siya sa layo nga dapit. 
\v 2 Sa dihang miabot ang panahon sa tingpamupo sa paras, gisugo niya ang iyang sulugoon ngadto sa tawo nga nag-atiman sa parasan aron sa pagkuha sa iyang bahin sa abot. 
\v 3 Apan sa dihang miabot na ang sulugoon, gibira nila siya ug gikulata, ug wala nila hatagi ug bisan gamay nga paras. Ug unya gipapauli nila siya.
\v 4 Ug unya nagpadala ug laing sulugoon ang tag-iya ngadto kanila. Apan gibunalan nila ang ulo ug gibiay-biay siya. 
\v 5 Pagkataud-taod nagpadala na usab ug laing sulugoon ang tag-iya. Ug kanang tawhana gipatay sa mga mag-uuma. Daghan usab sa iyang gipadala gibuhatan nila sa ingon. Ang uban ilang gibunalan ug ang uban gipangpatay.
\v 6 Ang tag-iya aduna pay usa nga nahibilin nga tawo kauban niya, ang iyang anak nga lalaki, nga gimahal niya pag-ayo. Busa gipadala niya ang iyang anak kanila tungod kay naghunahuna siya nga tahoron gayod nila siya. 
\v 7 Apan sa dihang nakita sa mga mag-uuma ang iyang anak nga miabot, nag-ingnanay sila, 'Tan awa! Ania na ang anak sa tag-iya nga maoy manununod sa parasan sa umaabot nga mga adlaw! Busa patyon nato siya aron maato ang parasan!'
\v 8 Gidakop nila ang anak sa tag-iya ug gipatay. Unya ilang gilabay ang iyang lawas gawas sa parasan. 
\v 9 Busa nasayod ba kamo kung unsa ang buhaton sa tag-iya sa parasan? Moadto siya ug pamatyon niya ang mga daotan nga tawo nga nag-atiman sa iyang parasan. Ug unya iyang ihatag sa laing tawo aron atimanon kini.
\v 10 Karon hunahunaa pag-ayo ang mahitungod niining mga pulonga, nga inyong nabasa sa Kasulatan: "Ang mga tawo nga nagtukod ug dakong balay mibalibad sa paggamit sa usa ka talagsaong bato. Apan ang Ginoo nagbutang nianang susamang bato sa husto nga dapit, ug nahimo kining mapuslanon nga bato nga patukoranan sa dakong balay! 
\v 11 Ang Ginoo maoy naghimo niini, ug nahibulong kami sa pagtan-aw niini." 
\v 12 Unya ang mga pangulo sa mga Judio nakabantay nga sila ang gipasabot ni Jesus samtang nagsulti siya sa maong sugilanon mahitungod sa gibuhat sa daotang mga tawo. Busa buot nilang dakpon siya. Apan nahadlok sila kung unsa ang pagabuhaton sa pundok sa mga tawo ngadto kanila kung buhaton nila kana. Busa gibiyaan nila siya ug nagpalayo.
\v 13 Ang mga pangulo sa mga Judio nagpadala ug mga Pariseo ngadto kang Jesus ug sa pipila ka mga sakop nga nagtabang kang Herodes Antipas ug sa Romanong gobyerno. Buot nilang limbongan si Jesus; buot nila nga makasulti siya ug sayop, aron ilang mapakita sa mga tawo nga nagtudlo siya sa sayop nga mga butang ug mapasanginlan siya sa Romanong gobyerno. 
\v 14 Sa pag-abot na nila, sila miingon kaniya, "Magtutudlo, nasayod kami nga nagtudlo ka sa kamatuoran. Nasayod usab kami nga wala ka nagtagad kung unsa ang gisulti sa mga tawo mahitungod kanimo, bisan ang mga mahinungdanon nga tawo wala mahimuot sa imong gipanulti. Hinuon imong gitudlo nga matinud-anon kung unsa ang kabubot-on sa Dios alang kanamo. Busa sultihi kami kung unsa ang imong hunahuna mahitungod niining butanga: Husto ba nga magbayad kami sa buhis sa gobyerno sa Roma, o dili? Kinahanglan ba namong bayaran ang buhis, o dili na kinahanglang bayaran sila?" 
\v 15 Si Jesus nasayod nga dili gayod nila buot nga mahibaloan ang buot ipabuhat sa Dios kanila. Busa misulti siya kanila, "Nasayod ako nga nagsulay lamang kamo sa pagpangita ug sayop sa akong gipanulti nga inyong ikapasangil kanako. Apan magatubag gihapon ako sa inyong pangutana. Dad-i ako ug sinsilyo aron tan-awon ko kini."
\v 16 Human sila nakadala ug sinsilyo kaniya, siya nangutana kanila, "Kang kinsa nga hulagway ang naa sa sinsilyo? Ug kang kinsang ngalan ang anaa niini?" Sila mitubag, "Hulagway kini ug ngalan ni Cesar." 
\v 17 Si Jesus miingon kanila, Husto kana, busa ihatag kang Cesar ang iyaha, ug ihatag sa Dios ang alang kaniya." Ug silang tanan nahibulong pag-ayo sa iyang gisulti.
\v 18 Ang mga tawo nga sakop sa pundok sa mga Saduseo milimod sa gituohan sa uban nga mga Judio, nga ang mga tawo mabuhi pag-usab human sila mamatay. Ang pipila sa mga Saduseo miduol kang Jesus ug nangutana kaniya, 
\v 19 "Magtutudlo, si Moises nagsulat kanamong mga Judio nga kung ang usa ka lalaki mamatay nga walay anak, ang iyang igsoon kinahanglan makigminyo sa balo sa iyang igsoon. Unya kung makaanak silang duha, ang matag-usa maghunahuna nga kadtong bata anak sa lalaki nga namatay ug nianang paagiha ang namatay nga lalaki makapadayon nga makabaton ug mga kaliwat.
\v 20 Busa ania ang pananglitan. Adunay pito ka managsoong lalaki sa usa ka pamilya. Ang kinamagulangan nagminyo sa usa ka babaye, apan sila wala makabaton ug anak. Ug human niana siya namatay. 
\v 21 Ang ikaduha nga igsoon nakigminyo usab sa maong babaye, apan wala gihapon siya makabaton ug anak. Ug human niana namatay siya. Unya ang ikatulo nga igsoon nagbuhat sama sa gibuhat sa iyang mga igsoon. Apan wala gihapon siya makaanak, ug human niana namatay siya. 
\v 22 Sa kataposan ang pito ka managsoong lalaki nakigminyo sa maong babaye, apan walay bisan usa nga nakabaton ug anak, ug ang matag usa kanila namatay. Pagkahuman niana namatay usab ang maong babaye. 
\v 23 Karon sa dihang ang mga tawong patay mabuhi pag-usab, kang kinsa nga asawa ang maong babaye? Hinumdomi nga giminyoan niya ang pito ka managsoong lalaki!"
\v 24 Si Jesus mitubag kanila, "Nasayop kamo. Wala ba kamo masayod kung unsa ang gisulat sa Kasulatan mahitungod niini. Wala usab kamo makasabot sa gahom sa Dios aron mabuhi pag-usab ang tawo. 
\v 25 Ang maong babaye dili na maasawa sa bisan hain niadtong managsoong lalaki, tungod kay sa dihang ang mga tawo mabuhi pag-usab, inay nga ang mga lalaki magbaton ug mga asawa ug ang mga babaye magbaton ug mga bana, mahisama sila sa mga anghel sa langit. Ang mga Anghel dili magminyo.
\v 26 Apan tugoti ako nga maghisgot mahitungod sa mga tawo nga nabuhi pag-usab human sila mamatay. Sa basahon nga sinulat ni Moises, siya nagsulat mahitungod sa mga tawo nga nangamatay; sigurado ako nga nabasa ninyo kini. Sa dihang mitan-aw si Moises sa nasunog nga sampinit, ang Dios nagsulti kaniya, 'Ako ang Dios nga gisimba ni Abraham, Isaac, ug ni Jacob.' 
\v 27 Karon dili kining mga tawong patay ang magsimba sa Dios. Kondili kadtong mga tawong buhi ang mosimba kaniya. Busa kung kamo mosulti nga ang mga tawong patay dili mabuhi pag-usab, sayop gayod kamo."
\v 28 Ang usa ka tawo nga nagtudlo sa mga balaod sa Judio nakadungog sa ilang panaghisgot. Siya nasayod nga si Jesus maayo kaayo motubag sa mga pangutana sa mga Saduseo. Busa miadto siya sa unahan ug nangutana kang Jesus, Unsa man nga sugo ang labing mahinungdanon?" 
\v 29 Si Jesus mitubag, "Ang labing mahinungdanon nga sugo mao kini: 'Paminaw, O Israel! Ang Ginoo nga atong Dios mao lamang ang Ginoo. 
\v 30 Kinahanglan higugmaon ninyo ang Ginoo nga inyong Dios sa tanan ninyong tinguha ug pagbati, sa tanan ninyong panghunahuna, ug sa tanan ninyo nga pagabuhaton!' 
\v 31 Ang mosunod nga labing mahinungdanon nga sugo mao kini: 'Kinahanglan higugmaon ninyo ang mga tawo sa inyong palibot sama sa paghigugma ninyo sa inyong kaugalingon.' Wala nay laing sugo nga labing mahinungdanon kaysa niining duha!"
\v 32 Ang tawo miingon ngadto kang Jesus, "Magtutudlo, maayo ang imong tubag. Husto ang imong gisulti nga ang Dios lamang ug wala nay lain nga Dios. 
\v 33 Husto usab ang imong gisulti nga kinahanglan higugmaon namo ang Dios diha sa among tinguha ug pagbati, sa tibuok namong panghunahuna, ug tanan namong pagabuhaton. Husto usab ang imong pagsulti nga kinahanglan higugmaon namo ang mga tawo nga among makaila labaw sa paghigugma sa among kaugalingon. Ug husto usab ka sa pagsulti nga ang pagbuhat niining mga butanga makapahimuot sa Dios labaw pa sa halad nga mananap o sinunog nga halad alang kaniya." 
\v 34 Si Jesus nakabantay nga kining tawhana maalamon nga nagtubag. Busa siya miingon kaniya, "Duol ka na sa dapit nga ang Dios magamando kanimo." Human niana, ang mga pangulo sa mga Judio nangahadlok na sa pagpangutana kaniya sa dugang nga mga pangutana aron sa pagbitik kaniya.
\v 35 Unya, samtang si Jesus nagatudlo didto sa templo, siya misulti sa katawhan, "Kining mga tawhana nga nagtudlo sa mga balaod sa Judio, nasayop gayod sa dihang nagsulti sila nga ang Cristo usa lamang ka tawo nga kaliwat ni Haring David! 
\v 36 Ang Balaang Espiritu mao ang hinungdan nga si David mismo misulti mahitungod kang Cristo, "Ang Dios miingon sa akong Ginoo, "Lingkod dinhi tapad sa akong tuo nga kamot, sa dapit diin ako magpasidungog kanimo labaw ni bisan kinsa! Lingkod dinhi samtang akong buntogon sa hingpit ang imong mga kaaway!" 
\v 37 Busa, tungod kay si David mismo ang nagtawag sa Cristo nga 'akong Ginoo,' ang Cristo dili lamang gayod tawo nga naggikan sa kaliwat ni Haring David! Mas labaw pa gayod siya kang David!" Ug daghan sa mga tawo nga naminaw kaniya nalipay sa iyang pagtudlo nianang mga butanga.
\v 38 Samtang nanudlo si Jesus sa mga tawo, siya miingon kanila, "Pagbantay nga dili kamo mosundog sama sa mga tawo nga nagtudlo sa atong mga balaod. Buot nila nga pasidunggan sila sa mga tawo, busa nagsul-ob sila sa bisti nga tag-as ug nagsuroysuroy aron ipakita sa mga tawo kung unsa sila ka mahinungdanon. Buot usab sila nga tahuron sa mga tawo sa mga merkado. 
\v 39 Buot sila nga molingkod sa labing maayong lingkoranan didto sa mga tigomanan sa mga Judio. Didto sa mga kombira, buot usab sila nga molingkod sa mga lingkoranan sa mga inila nga tawo. 
\v 40 Ilang giilog ang mga balay ug kabtangan sa mga biyuda pinaagi sa pagpanikas kanila. Unya nagpatuo sila nga mga maayo pinaagi sa pag-ampo sa tag-as nila nga mga pag-ampo diha sa kadaghanan. Ang Dios mosilot gayod kanila sa hilabihan!"
\v 41 Unya, milingkod si Jesus didto sa templo atbang sa mga kahon diin ang mga tawo nagbutang sa mga halad. Samtang naglingkod siya didto, nagbantay siya kanila nga nagbutang ug kuwarta niadtong usa sa mga kahon. Daghan ang mga dato nga nagbutang ug dagkong kantidad sa kuwarta. 
\v 42 Unya ang pobre nga biyuda miduol ug nagbutang ug duha ka gagmay nga sinsilyo, nga gamay kaayo ug bili.
\v 43 - Gitigom ni Jesus ang iyang mga tinun-an palibot kaniya ug giingnan sila, "Ang kamatuoran mao nga kadtong ubang tawo adunay daghan nga kuwarta, apan naghatag sila sa gamay lamang nga kantidad niini. 
\v 44 Apan kining babaye, nga pobre kaayo, naghatag siya sa tanan niyang kuwarta nga iya untang ibayad alang sa iyang mga panginahanglan karong adlawa. Busa kining pobre nga biyuda nagbutang ug labing dako nga kuwarta didto sa kahon kaysa uban!"

\c 13 
\v 1 Samtang mibiya na si Jesus sa dapit sa templo, usa sa iyang mga tinun-an miingon kaniya, "Magtutudlo, tan-awa kung unsa ka kahibulongan kining dakong mga bato ug unsa kaanindot kining dagkong mga binalay!" 
\v 2 Miingon si Jesus kaniya, "Oo, kining dagkong mga binalay nga imong nakita nga maanindot, apan buot kong sultihan ka sa usa ka butang mahitungod kanila. Pagalaglagon gayod sila sa hingpit. Walay bato niini nga templo ang magpabilin sa ibabaw sa ubang bato."
\v 3 Human sila makaabot sa Bukid sa Olibo tabok sa walog gikan sa templo, milingkod si Jesus. Sa dihang si Pedro, Santiago, Juan, ug Andres nalang ang uban kaniya, nangutana sila kaniya, 
\v 4 "Sultihi kami, kanus-a kana mahitabo sa dagkong mga binalay sa templo? Sultihi kami unsa ang among makita nga gipasabot nianang mga butanga nga mahitabo sa dili madugay."
\v 5 Mitubag si Jesus kanila, "Pagbantay nga walay usa nga makalimbong kaninyo mahitungod kung unsa ang mahitabo! 
\v 6 Daghang mga tawo ang moabot ug mosulti nga nagpadala ako kanila. Mosulti sila, 'Ako ang Cristo!' Magalimbong sila sa daghang mga tawo.
\v 7 Sa dihang makadungog kamo sa hinaganas sa mga sundalo nga nakig-away sa gubat, o kung makadungog kamo sa mga balita mahitungod sa mga gubat sa halayo, ayaw kamo kahadlok. Kay kining mga butanga mahitabo gayod. Apan kung kini mahitabo man, ayaw hunahunaa nga pagataposon na sa Dios ang tanan niyang gilaraw niana nga panahon! 
\v 8 Ang pundok nga nagpuyo sa mga nagkadaiyang nasod mag-unay ug away, ug ang nagkadaiyang mga hari ug mga pangulo mag-unay ug away. Sa nagkadaiyang mga dapit adunay mga linog, ug adunay mga kagutom. Unya, kung kining mga butanga mahitabo na, ang mga tawo nagsugod pa lamang sa ilang mga pag-antos. Kini nga unang mga butang nga ilang giantos mahisama sa usa ka babaye nga manganakay na nga nag-antos sa kasakit. Mag-antos sila ug daghan pa human niana.
\v 9 Pag-andam kung unsa ang pagabuhaton sa mga tawo kaninyo niana nga panahona. Dakpon kamo nila ug magpasangil kaninyo atubangan sa mga pundok sa mga pangulo. Pagalatoson kamo sa mga tawo sa nagkadaiyang tigomanan sa mga Judio. Magapasangil sila kaninyo didto sa atubangan sa taas nga mga panggamhanang opisyal.Tungod niini, makasulti kamo mahitungod kanako ngadto kanila. 
\v 10 Kinahanglan nga ang akong mga sumusunod magmantala sa maayong balita ngadto sa mga tawo sa tanang kanasoran sa dili pa pagatapuson sa Dios ang tanan nga iyang gilaraw.
\v 11 Sa dihang dakpon na kamo sa mga tawo, ayaw kamo kabalaka mahitungod kung unsa ang inyong isulti. Hinuon, isulti kung unsa ang gipadayag sa Dios diha sa inyong hunahuna niana nga panahon. Unya dili na kamo ang makigsulti. Ang makigsulti pinaagi kaninyo mao na ang Balaang Espiritu. 
\v 12 Pipila ka mga kaigsoonang lalaki ug babaye magluib sa ubang mga kaigsoonang lalaki ug babaye. Ang pipila ka mga amahan magluib sa ilang mga anak. Ang pipila ka mga anak magluib sa ilang mga ginikanan aron pagapatyon sa mga opisyal sa gobiyerno ang ilang mga ginikanan. 
\v 13 Kadaghanan sa mga tawo magadumot kaninyo tungod kay kamo mituo kanako. Apan kamong tanan nga nagpadayon sa pagsalig kanako hangtod matapos ang inyong kinabuhi mamaluwas.
\v 14 Niana nga panahona ang salawayon nga butang mosulod sa templo. Kini magahugaw sa templo ug maoy hinungdan sa pagbiya sa mga tawo niini. Kung makita ninyo kini kung diin dili kini angay, kinahanglan nga modagan dayon kamo! (Hinaot nga ang tanan nga magabasa niini kinahanglan mohatag ug pagtagad niining pagpasidaan!) Niana nga panahon kadtong mga tawo sa distrito sa Judea kinahanglan nga moadto sa taas nga bahin sa mga bungtod. 
\v 15 Kadtong mga tawo nga anaa sa gawas sa ilang mga pinuy-anan kinahanglan nga dili na mosulod sa ilang mga balay aron sa pagkuha sa bisan unsa. 
\v 16 Kadtong nagtrabaho sa uma kinahanglan nga dili na mobalik sa ilang mga pinuy-anan aron sa pagkuha sa dugang pang mga bisti.
\v 17 Nibati ako ug kaluoy sa mga babayeng mabdos ug mga babaye nga nagpasuso sa ilang mga
bata niadtong mga adlawa, tungod kay lisod kaayo alang kanila sa pagdagan palayo! 
\v 18-19 Niadtong adlawa ang mga tawo mag-antos pag-ayo. Walay pag-antos nga sama niana sukad pa sa panahon sa paghimo sa Dios sa kalibotan hangtod karon; ug dili na gayod mag-antos pag-usab ang mga tawo nianang panghitaboa. Busa pag-ampo nga kining panahon sa kasakit dili mahitabo sa tingtugnaw, kay lisod kini sa pagpanaw. 
\v 20 Kung ang Ginoong Dios wala makahukom nga pahamuboon niya kanang panahona nga nag-antos pag-ayo ang mga tawo, ang tanan mangamatay gayod. Apan nakahukom siya nga pamub-an niya kanang panahona tungod kay naluoy siya sa mga tawo nga iyang pinili.
\v 21-22 Niana nga panahon ang mga tawo magapamakak sa pagsulti nga sila mao ako, ang Cristo. Ug ang uban motungha nga magaangkon nga sila mga propeta gikan sa Dios. Unya magabuhat sila ug daghang matang sa mga milagro. Buot gani sila mosulay sa paglimbong sa katawhan nga pinili sa Dios. Busa niana nga panahon kung adunay usa ka tawo nga mag-ingon kaninyo, 'Tan-awa, ang Cristo ania diri!' o kung adunay usa ka tawo nga mag-ingon, 'Tan-awa, atua siya didto!' Ayaw kamo pagtuo niini! 
\v 23 Pagmabinantayon! Hinumdomi nga nagpasidaan na ako kaninyo mahitungod niining tanan sa wala pa kini mahitabo!
\v 24 Human sa panahon nga ang mga tawo mag-antos sama niana, ang adlaw mongitngit, ug dili na modan-ag ang bulan; 
\v 25 mangahulog ang mga kabituonan gikan sa langit, ug ang tanang gamhanang mga butang nga anaa sa langit mangauyog gikan sa ilang nahimutangan. 
\v 26 Unya ang mga tawo makakita kanako, ang Anak sa Tawo, nga moabot nga gamhanan ug mahimayaon pinaagi sa mga panganod. 
\v 27 Unya ipadala ko ang akong mga anghel aron ilang tigumon ang mga pinili sa Dios gikan sa tanang dapit, gikan sa pinakasuok nga mga dapit sa kalibotan.
\v 28 Karon buot nako nga kamo makakat-on ug usa ka butang kung giunsa sa kahoy nga igera pagtubo. Sa dihang ang ilang mga sanga magsugod na sa pagpanalingsing, masayran ninyo nga ang ting-init haduol na kanato. 
\v 29 Sa samang paagi, kung kamo makakita kung unsa ang akong gihulagway nga panghitabo, masayran ninyo nga kini duol na gayod ang panahon alang kanako sa pagbalik. Kini mahisama nga ako naa na sa pultahan.
\v 30 Ibutang kini sa hunahuna: kini nga kaliwatan dili pa mamatay hangtod nga kining mga butanga mahitabo. 
\v 31 Makasiguro kamo nga kining mga butanga nga gipanagna ko mahitabo gayod. Ang kalibotan ug ang anaa sa langit malaglag sa umaabot nga mga adlaw, apan kining mga butanga nga akong gisulti kaninyo mahitabo gayod. 
\v 32 Apan walay bisan usa ang nasayod sa insaktong panahon kung kanus-a ako mobalik. Wala usab nasayod ang mga anghel sa langit. Bisan gani ako, nga Anak sa Dios, wala masayod. Ang akong Amahan lamang ang nasayod.
\v 33 Busa pangandam! Pagmaabtikon kanunay, tungod kay wala gayod kamo masayod kung kanus-a kana nga panahona moabot nga mahitabo kining mga panghitabo! 
\v 34 Sa dihang milakaw na ang usa ka tawo sa layong dapit ug sa iyang pagbiya sa iyang pinuy-anan, iyang gisultihan ang iyang mga sulugoon nga kinahanglan nila nga dumalahon pag-ayo ang balay. Sultihan niya ang matag-usa kung unsa ang angay nilang buhaton. Unya gisultihan niya ang tigbantay sa pultahan nga mangandam sa iyang pagbalik.
\v 35 Kinahanglan kanang tawhana kanunay nga andam, tungod kay wala siya masayod kung mobalik ba ang iyang agalon sa kagabhion, sa tungang gabii, sa pagtuktugaok ba sa manok, o sa kaadlawon. Sa samang paagi, kinahanglan nga andam usab kamo kanunay, tungod kay wala kamo masayod kung kanus-a ako mobalik. 
\v 36 Hinaot nga dili kini mahitabo nga sa dihang ako kalit nga moabot, makaplagan ko kamo nga dili pa andam! 
\v 37 Kining mga pulonga nga akong gisulti kaninyong mga tinun-an ginasulti ko usab sa tanan. Pangandam kanunay!"

\c 14 
\v 1 Duha na lamang ka adlaw sa dili pa moabot ang mga tawo alang sa pagsugod sa hataas nga pagsaulog sa kapistahan nga gitawag nila ug Pagsaylo. Niadtong mga adlawa, nagsaulog usab sila sa kapistahan nga ginatawag nila ug Tinapay nga Walay Patubo. Ang mga pangulong pari ug ang mga tawo nga nagtudlo sa mga balaod sa Judio naglaraw kung unsaon nila pagdakop si Jesus sa hilom ug patyon siya. 
\v 2 Apan sila nag-ingon sa usag-usa, "Dili nato kini pagahimuon sa panahon sa kapistahan kay kung himuon nato kini, ang mga tawo mangasuko pag-ayo kanato ug magkagubot."
\v 3 Si Jesus nga atoa didto sa Betany sa balay ni Simon, nga nailhan nga usa ka sanglahon. Samtang nangaon sila, adunay usa ka babaye nga miduol kaniya. Nagbitbit siya ug tibod nga bato nga gisudlan ug mahalong pahumot nga gitawag ug nardo. Giablihan niya ang tibod ug unya gibubo ang tanang pahumot sa ulo ni Jesus. 
\v 4 Ang pipila sa mga tawo nga anaa didto nangasuko ug miingon sa ilang mga kaugalingon, "Pagkasayang niini nga giusikan lamang niya kanang pahumot! 
\v 5 Mahimo na unta kining ibaligya sa hapit usa ka tuig nga sweldo, ug unya ang kwarta mahimo nga ihatag ngadto sa kabos nga mga tawo!" Busa gikasab-an nila siya.
\v 6 Apan miingon si Jesus, "Hunong sa pagpangasaba kaniya! Aduna siyay nahimo kanako nga gihunahuna ko nga angayan pag-ayo. Busa ayaw na ninyo siya samoka! 
\v 7 Kanunay ninyong makauban ang mga tawong kabos. Busa makatabang kamo bisan kanus-a ninyo gusto. Apan dili na ninyo ako makauban sa taas nga panahon. 
\v 8 Gihimo gayod niya ang angay niyang pagahimuon. Sama kini nga nasayod siya nga ako mamatay sa dili madugay, tungod kay gidihogan niya pag-una ang akong lawas aron kini maandam alang sa paglubong. 
\v 9 Sultihan ko kamo niini: Bisan asa ang akong mga sumosunod magsangyaw sa maayong balita sa tibuok kalibotan, magasulti usab sila sa iyang nahimo, ug ang mga tawo makahinumdom kaniya."
\v 10 Unya miadto si Judas Iscariote sa mga pangulong pari aron sa pagpakigsulti mahitungod sa pagtabang kanila sa pagdakop kang Jesus. Gibuhat niya kini bisan pa nga usa siya sa napulog duha ka mga tinun-an! 
\v 11 Sa pagkadungog sa mga pangulong pari nga andam siya sa pagtabang kanila, nalipay kaayo sila. Nagsaad sila nga mohatag ug dako nga kantidad isip bayad. Miuyon si Judas ug nagsugod pagpangita ug kahigayonan aron sa pagtugyan kang Jesus ngadto kanila.
\v 12 Sa unang adlaw sa kapistahan nga gitawag nila ug Tinapay nga Walay Patubo, sa pagpatay nila sa mga nating karnero alang sa Pagsaylo, ang mga tinun-an ni Jesus miingon kaniya, " Asa mo man kami buot moadto ug mag-andam sa pagkaon alang sa kasaulogan sa Pagsaylo aron nga kita makakaon niini?" 
\v 13 Busa nagpili si Jesus sa duha sa iyang mga tinun-an aron sa pag-andam sa tanan. Miingon siya kanila, "Adto ngadto sa Jerusalem. Mosugat kaninyo ang usa ka tawo, nga nagadala ug usa ka dakong banga nga puno sa tubig. Sunod kaniya. 
\v 14 Sa pagsulod niya sa balay, ingna ang tawo nga nanag-iya sa balay, 'Buot sa among magtutudlo nga mag-andam kami sa pagkaon alang sa kasaulogan sa Pagsaylo aron nga siya mokaon niini uban kanamo nga iyang mga tinun-an. Palihug ipakita kanamo ang lawak.'
\v 15 Ipakita niya kaninyo ang dakong kwarto nga anaa sa ibabaw nga bahin sa balay. Sinangkapan na kini ug andam na alang kanato aron mokaon sa pagkaon niini. Unya andama ang pagkaon didto alang kanato." 
\v 16 Busa ang duha ka mga tinun-an mibiya. Miadto sila ngadto sa siyudad ug nakaplagan nila ang tanan sama sa gisulti niya kanila. Giandam nila didto ang pagkaon alang sa kasaulogan sa Pagsaylo.
\v 17 Sa dihang gabii na, Si Jesus miabot sa balay kauban ang iyang napulo ug duha ka mga tinun-an. 
\v 18 Samtang silang tanan naglingkod ug nagkaon didto, si Jesus miingon, "Paminawa kini pag-ayo: Ang usa kaninyo makahimo sa pagpadakop kanako sa akong mga kaaway. Mao kining usa nga nagakaon uban kanako karon!" 
\v 19 Naguol pag-ayo ang mga tinun-an ug ang matag usa kanila miingon kaniya, "Sigurado dili gayod ako!"
\v 20 Unya miingon siya kanila, "Usa kaninyong napulo ug duha ka mga tinun-an, ang usa nga mituslob sa pan sa sawsawan nga panaksan uban kanako. 
\v 21 Nagpamatuod kini nga ako, ang Anak sa Tawo, mamatay gayod, tungod kay mao kana ang nahisulat mahitungod kanako. Apan adunay makalilisang nga silot alang sa tawo nga magbudhi kanako! Sa pagkatinuod, mas maayo pa alang kaniya nga wala na lamang unta siya matawo!"
\v 22 Samtang sila nangaon, gikuha niya ang usa ka halapad nga tinapay ug nagpasalamat sa Dios niini. Unya gipikaspikas niya kini ug gihatag kini kanila ug miingon, "Kining tinapay mao ang akong lawas. Dawata ug kan-a kini." 
\v 23 Pagkahuman niana, gikuha niya ang kupa nga adunay bino ug nagpasalamat sa Dios niini. Unya gihatag niya kini kanila ug nanginom silang tanan. 
\v 24 Miingon siya kanila, "Kini nga bino mao ang akong dugo, nga iula sa dihang patyon ako sa akong mga kaaway. Uban niini nga dugo akong pamatud-an ang pakigsaad nga gihimo sa Dios aron sa pagpasaylo sa mga sala sa daghang mga tawo. 
\v 25 Buot kong masayod kamo niini: Dili na gayod ako makainom sa bino hangtod sa panahon nga ako moinom niini pag-usab sa dihang ipakita na sa Dios ang iyang kaugalingon ingon nga hari."
\v 26 Human sila miawit ug usa ka hymno, miadto sila sa Bukid sa mga Olibo. 
\v 27 Samtang atua sila sa dalan, miingon si Jesus kanila, "Misulat sila sa mga kasulatan nga gisulti sa Dios mahitungod kanako, 'Pagapatyon ko ang magbalantay sa karnero ug ang mga karnero magkatibulaag.' Kadtong mga pulonga mahitabo gayod. Pagabiyaan ninyo ako ug magapalayo.
\v 28 Apan human ko buhion sa Dios pag-usab, magauna ako pag-adto kaninyo sa distrito sa Galilea ug makigkita ako kaninyo didto." 
\v 29 Unya si Pedro miingon kaniya, "Tingali ang ubang mga tinun-an magabiya kanimo, apan ako dili gayod! Dili gayod ako magabiya kanimo!"
\v 30 Unya si Jesus miingon kaniya, "Ang tinuod mao nga niining gabhiona, sa dili pa motuktogaok ang manok sa ikaduhang higayon, ikaw sa imong kaugalingon molimod sa makatulong higayon nga ikaw nakaila kanako! 
\v 31 Apan si Pedro hugot nga mitubag, "Bisan pa ug ila akong patyon, dili gayod ako molimod nga ako nakaila kanimo!" Ug ang tanan nga mga tinun-an miingon sa samang butang.
\v 32 Sa dalan pa sila, miabot si Jesus ug ang iyang mga tinun-an sa dapit nga gitawag sa mga tawo ug Getsemane. Unya miingon siya sa iyang pipila ka mga tinun-an, "Pabilin dinhi samtang ako mag-ampo!" 
\v 33 Unya gidala niya si Pedro, Santiago, ug Juan uban kaniya. Hilabihan gayod niyang guola. 
\v 34 Miingon siya kanila, "Ako nagsubo pag-ayo. Daw sama nga ako mamatay na. Pagpabilin kamo dinhi ug pagtukaw."
\v 35 Miadto siya sa unahan diyutay ug mihapa siya sa yuta. Unya siya miampo nga kung mahimo, dili na lamang unta siya mag-antos. 
\v 36 Miingon siya, "O, Amahan ko, tungod kay makabuhat ka sa tanang butang, luwasa ako aron dili na ako mag-antos karon! Apan ayaw buhata ang akong pagbuot. Hinuon, buhata kung unsa ang imong pagbuot.
\v 37 Unya mibalik siya ug nakit-an niya ang iyang mga tinun-an nga nangatulog. Gipukaw niya sila ug miingon, "Simon! Nagatulog ka ba? Dili ka ba makahimo sa pagtukaw sa mubo lamang nga panahon? 
\v 38 Ug siya miingon kanila, "Buot ninyong buhaton kung unsa ang akong gisulti, apan mahuyang kamo. Busa pagmata ug pag-ampo kanunay aron makalikay kamo kung kamo pagatintalon!" 
\v 39 Unya milakaw siya ug nag-ampo pag-usab kung unsa ang giampo niya sa miagi.
\v 40 Sa pagbalik niya, iyang nakit-an nga sila nakatulog pag-usab; katulugon kaayo sila nga dili na nila mabuka ang ilang mga mata. Tungod kay sila nangaulaw, wala sila masayod kung unsa ang ilang isulti kaniya sa dihang gipukaw niya sila. 
\v 41 Unya milakaw siya ug nag-ampo pag-usab. Mibalik siya sa ikatulong higayon ug nakaplagan sila nga nangatulog na usab. Miingon siya kanila, "Natulog gihapon ba kamo? Wala nay molabaw pa niini! Ang takna sa akong pag-antos magsugod na. Tan-awa! Adunay usa ka tawo nga magtugot sa makasasala nga mga tawo aron dakpon ako, ang Anak sa Tawo! 
\v 42 Busa bangon! Manlakaw na kita! Tan-awa! Miabot na ang usa kanila nga motabang kanila sa pagdakop kanako!"
\v 43 Samtang nagasulti pa siya, miabot si Judas . Bisan tuod usa siya sa dose ka mga tinun-an ni Jesus, miabot siya aron sa pagtugot sa mga kaaway ni Jesus sa pagdakop kaniya. Ang pundok sa katawhan nga nagdala ug mga espada ug mga bunal nag-uban kaniya. Ang mga pangulo sa Konseho sa Judio nagpadala kanila. 
\v 44 Si Judas, nga magbudhi kang Jesus, nagsulti nang daan niining pundok sa katawhan, "Ang tawo nga akong halokan mao kana ang inyong gipangita. Sa dihang mohalok ako kaniya, dakpa siya ug dad-a siya palayo." 
\v 45 Busa, sa pag-abot ni Judas, dihadiha dayon miduol siya kang Jesus ug miingon, "Akong magtutudlo!" Unya mihalok siya kang Jesus. 
\v 46 Ug unya gidakop sa pundok sa katawhan si Jesus.
\v 47 Apan usa sa mga tinun-an nga nagtindog sa duol mibunlot sa iyang espada. Gitigbas niya ang suluguon sa labaw nga pari gamit niini, apan giputol lamang niya ang iyang dalunggan. 
\v 48-49 Si Jesus miingon kanila, "Binuang kini nga mianhi kamo dinhi aron sa pagdakop kanako uban sa mga espada ug mga bunal, nga daw usa ako ka tulisan! Kada adlaw kauban ako ninyo sa hawanan sa Templo nga nagatudlo sa mga tawo! Unya nganong wala man ninyo ako dakpa? Apan mahitabo kini aron matuman kung unsa ang sinulat sa mga propeta sa kasulatan mahitungod kanako." 
\v 50 Ang tanang mga tinun-an sa makausa pa mibiya kaniya ug midagan palayo.
\v 51 Nianang taknaa, ang usa ka batan-on nga lalaki misunod kang Jesus. Nagsul-ob lamang siya ug usa ka lino nga panapton nga giputos sa iyang lawas. Gidakop siya sa pundok sa mga katawhan. 
\v 52 Apan, sa paglugnot niya gikan kanila, nabiyaan niya ang lino nga panapton sa ilang mga kamot, ug midagan dayon siya palayo nga walay sapot.
\v 53 Ang mga tawo nga nagdakop kang Jesus nangulo kaniya padulong sa balay sa labaw nga pari. Nagtigom didto ang tanang Konseho sa Judio. 
\v 54 Si Pedro misunod kang Jesus sa layo. Miadto siya sa hawanan sa balay kung diin nagpuyo ang labaw nga pari, ug naglingkod siya didto uban ang mga tawo nga nagbantay sa balay sa labaw nga pari. Gipainitan niya ang iyang kaugalingon tapad sa kalayo.
\v 55 Ang mga pangulong pari ug ang tanang nahibilin nga konseho sa Judio misulay na sa pagpangita sa mga tawo nga mosulti ug bakak mahitungod kang Jesus aron hukman nga patyon nila siya. Apan wala sila molampos, 
\v 56 tungod kay, bisan pa ug daghang mga tawo ang misulti ug bakak mahitungod kaniya, nagkasukwahi sila sa usag-usa.
\v 57 Sa kataposan, mitindog ang pipila ug misumbong ug bakak kaniya uban sa pag-ingon, 
\v 58 "Nakadungog kami kaniya sa pagsulti niya nga, 'Pagagubaon ko ang Templo nga tukoron sa mga tawo, ug unya sulod sa tulo ka adlaw tukoron ko ang laing Templo nga walay tabang gikan ni bisan kinsa.'" 
\v 59 Apan ang giingon usab niining pipila ka mga tawo wala nagkauyon sa kung unsa ang gisulti sa uban kanila.
\v 60 Unya mitindog ang labaw nga pari atubangan nila ug miingon kang Jesus, "Dili ka ba motubag? Unsa ang imong ikasulti mahitungod niining mga butang nga ginasulti nila aron makapasangil kanimo?" 
\v 61 Apan nagpakahilom si Jesus ug wala mitubag. Unya ang labaw nga pari misulay pag-usab. Nangutana siya kaniya, "Ikaw ba si Cristo? Mosulti ka ba nga ikaw ang Anak sa Dios?" 
\v 62 Si Jesus miingon, "Ako. Dugang pa niana, makita ninyo ako, ang Anak sa Tawo, nga magamando tapad sa Dios, nga makagagahom sa tanan. Makita usab ninyo ako nga manaog pinaagi sa mga panganod sa langit!"
\v 63 Ingon nga tubag sa pulong ni Jesus, ang pangulong pari nakurat pag-ayo nga iyang gigisi ang iyang gisapaw nga bisti. Unya siya miingon, "Dili na gayod kami manginahanglan ug lain pang mga tawo diin mo testigo batok niining tawhana, 
\v 64 tungod kay kamo nakadungog naman kung unsa ang iyang giingon batok sa Dios! Misulti siyag mga daotang mga butang batok sa Dios! Busa, unsa man ang inyong nahimong hukom?" Silang tanan miingon nga si Jesus sad-an ug angay gayod nga hukman sa kamatayon. 
\v 65 Unya ang pipila kanila misugod pagluwa kang Jesus. Gitabonan nila siya, ug unya misugod sila sa pagbunal kaniya ug miingon ngadto kaniya, "Kung ikaw usa ka propeta, sultihi kami kung kinsay nagbunal kanimo!" Ug kadtong mga nagbantay kang Jesus milaparo kaniya pinaagi sa ilang mga kamot.
\v 66 Samtang si Pedro atua sa gawas sa hawanan sa balay sa labaw nga pari, usa sa mga babaye nga nag-alagad sa labaw nga pari miduol kaniya. 
\v 67 Sa pagkakita niya kang Pedro nga nagpainit sa iyang kaugalingon tapad sa kalayo, gitutokan niya siya. Unya miingon siya , "Kauban ka usab ni Jesus, kanang tawhana nga gikan sa Nazaret!" 
\v 68 Apan gilimod niya kini pinaagi sa pag-ingon, " Wala ako masayod kung unsa ang imong gipangsulti! Wala gayod akoy nasabtan niini!" Unya milakaw siya palayo gikan didto padulong sa ganghaan sa hawanan. Ang pipila ka mga sinulat midugang, "Ug mituktogaok ang manok," apan ang pinakamaayong mga sinulat wala niining mga pulonga.
\v 69 Ang sulugoon nga babaye nakakita kaniya didto ug miingon pag-usab sa mga tawo nga nagtindog duol didto, "Kining tawhana usa niadtong kauban sa tawo nga gidakop." 
\v 70 Apan siya milimod niini pag-usab. Pagkataodtaod, kadtong mga nagtindog didto miingon na usab kang Pedro, "Gikan usab ikaw sa Galilea. Busa sigurado nga ikaw usa sa mga kauban ni Jesus!"
\v 71 Apan misugod siya sa pagtawag ngadto sa Dios aron sa pagsilot kaniya kung wala siya nagsulti sa tinuod; siya miingon, "Wala ako makahibalo nianang tawhana nga giingon niya!" 
\v 72 Dihadiha dayon mituktogaok ang manok sa ika-duha nga higayon. Ug nahinumdoman dayon ni Pedro kung unsa ang gisulti ni Jesus kaniya niadtong sayo pa: "Sa dili pa motuktogaok ang manok sa makaduhang higayon ilimod mo ako sa makatulong higayon nga ikaw nakaila kanako." Sa dihang nakamatngon na siya nga gilimod niya siya sa makatulong higayon, misugod siya sa paghilak.

\c 15 
\v 1 Sa sayong kabuntagon ang mga pangulong pari nagtigom kauban ang nahibilin sa Konseho sa mga Judio aron sa paghukom kung unsaon sa pagpasangil kang Jesus sa atubangan sa Romanong gobernador. Gigapos pag-usab sa ilang mga guwardiya ang mga kamot ni Jesus. Gidala nila siya sa pinuy-anan ni Pilato, ang gobernador. 
\v 2 Nangutana si Pilato kang Jesus, "Miingon ka ba nga ikaw ang Hari sa mga Judio?" Si Jesus mitubag kaniya, "Giingon mo na sa imong kaugalingon." 
\v 3 Unya ang mga pangulong pari miangkon nga si Jesus nagbuhat sa daghang daotang mga butang.
\v 4 Busa si Pilato nangutana pag-usab kaniya, "Wala ka ba gayoy ikatubag? Paminawa unsa kadaghan ang daotang butang nga ilang gisulti nga imong nabuhat!" 
\v 5 Apan si Jesus wala na gayod misulti pa. Ang sangpotanan mao nga si Pilato natingala pag-ayo.
\v 6 Ug karon mao kini ang nabatasan sa gobernador nga sa matag tuig sa pagsaulog sa Pagsaylo sa pagpagawas sa usa ka tawo nga anaa sa bilanggoan. Naandan niya nga magpagawas ug binilanggo nga hinangyo sa mga tawo. 
\v 7 Niadtong panahona adunay tawo nga ginganlan ug Barabbas nga atua sa bilanggoan kauban sa pipila ka mga tawo. Nakahimo sila sa pagpatay sa dihang misukol sila batok sa Romanong gobyerno. 
\v 8 Ang katawhan miduol kang Pilato ug naghangyo kaniya sa pagbuhi sa usa ka tawo, sama kaniadto.
\v 9 Si Pilato mitubag kanila, "Buot ba ninyo nga akong buhian alang kaninyo ang tawo nga kamo nag-ingon nga inyong hari?" 
\v 10 Gipangutana niya kini tungod kay nakaamgo man siya sa mga pangulong pari kung unsa ang buot nilang himuon. Gipasanginlan nila si Jesus tungod kay nasina sila kaniya kay daghang katawhan ang nahimo niyang mga tinun-an. 
\v 11 Apan ang mga pangulong pari nag-awhag sa katawhan sa paghangyo nga buhian ni Pilato si Barabbas alang kanila puli kang Jesus.
\v 12 Miingon si Pilato kanila pag usab, "Kung buhian ko ba si Barabbas, unsa ang buot ninyo nga akong buhaton sa inyong hari?" 
\v 13 Unya misinggit sila pagbalik, "Ilansang siya sa krus!"
\v 14 Unya miingon si Pilato kanila, "Ngano man? Unsa nga salaod ang iyang nahimo? Apan misinggit sila sa makusog pa, "Ilansang siya!" 
\v 15 Busa tungod kay buot ni Pilato makapahimuot sa katawhan, gibuhian niya si Barabbas alang kanila. Ug unya gilatigo sa iyang mga sundalo si Jesus; human niana, miingon si Pilato kanila nga kuhaon siya ug ilansang siya sa krus.
\v 16 Gidala sa mga sundalo si Jesus ngadto sa hawanan sa ilang kuta. Unya gipatawag nila ang tibuok nilang kaubanan nga adunay katungdanan didto. 
\v 17 Human nagtigom ang mga sundalo, gibutang nila ang dagtom-pula nga kupo kang Jesus. Unya gibutang nila sa iyang ulo ang usa ka purongpurong nga gisalapid nila gikan sa tunokon nga mga sanga. 
\v 18 Mitimbaya sila kaniya sama sa pagtahod nila sa usa ka hari, aron sa pagbiaybiay kaniya; miingon sila, "Talahuron, ang Hari sa mga Judio!"
\v 19 Nagbalikbalik sila pagbunal ug usa ka bagakay sa iyang ulo ug giluwaan siya. Miluhod sila sa iyang atubangan aron ingnon nga nagtahod kaniya. 
\v 20 Sa pagkahuman nila ug bugalbugal kaniya, gihubo nila ang dagtom-pula nga kupo. Gisul-ob nila pagbalik kaniya ang iyang kaugalingong bisti ug unya gidala nila siya sa gawas sa siyudad aron ilansang siya sa krus. 
\v 21 Unya karon ang usa ka tawo nga ginganlan ug Simon nga gikan sa Cyrene. Siya ang amahan ni Alexander ug Rufus. Milabay siya samtang miabot siya gikan sa gawas sa siyudad. Gipugos sa mga sundalo si Simon sa pagpas-an sa krus alang kang Jesus.
\v 22 Gidala sa mga sundalo silang duha sa dapit nga gitawag nila ug Golgota. Kanang ngalana nagkahulogan, "Ang dapit sama sa usa ka kalabira." 
\v 23 Unya misulay sila paghatag kang Jesus ug bino nga gisagulan ug mirra. Apan mibalibad siya sa pag-inom niini. 
\v 24 Ang pipila sa mga sundalo mikuha sa iyang bisti. Unya gilansang nila siya sa krus. Pagkahuman, gibahinbahin nila ang iyang bisti tali sa matag usa pinaagi sa pagripa alang kanila.
\v 25 Ikasiyam na kadto sa kabuntagon sa dihang gilansang siya sa krus. 
\v 26 Gibutang nila sa krus ibabaw sa ulo ni Jesus ang timaan nga sinulat nga hinungdan nganong gilansang nila sa krus si Jesus. Miingon niini, "Ang Hari sa mga Judio." 
\v 27 Gilansang usab nila ang duha ka tulisan ngadto sa mga krus. Gilansang nila ang usa sa krus sa tuong kiliran ni Jesus ug ang usa sa iyang walang kiliran. 
\v 28 Ang pinakanahiunang sinulat walay bersikulo 28.
\v 29 Ang mga tawo nga miagi nagtamay kaniya ug naglingolingo sa ilang ulo ngadto kaniya. Miingon sila, "Aha! Ikaw miingon nga imong gubaon ang Templo ug pagatukuron kini pag-usab sulod sa tulo ka adlaw. 
\v 30 Kung mahimo nimo kana, nan luwasa imong kaugalingon sa pagkanaog gikan sa krus!"
\v 31 Ang mga pangulong pari, kauban ang mga tawo nga nagtudlo sa mga Balaod sa Judio, buot usab kalingawan si Jesus. Busa miingon sila sa matag usa, "Giluwas niya ang uban gikan sa kasamok, apan dili niya maluwas ang iyang kaugalingon! 
\v 32 Miingon siya, 'Ako ang Cristo; Ako ang Hari nga magmando sa katawhan sa Israel.' Kung ang mga pulong niya tinuod, kinahanglan siya nga manaog karon gikan sa krus! Ug unya motuo kita kaniya!" Nagtamay usab kaniya ang duha ka tawo nga gilansang kauban niya.
\v 33 Sa kaudtohon ang tibuok kayutaan mingitngit, ug nagpabilin kining ngitngit hangtod sa ikatulong takna sa kahaponon. 
\v 34 Sa ikatulong takna si Jesus misinggit sa makusog, "Eloi, Eloi, lama sabachthani?" Nga nagpasabot, "Dios ko, Dios ko, nganong gibiyaan mo man ako?" 
\v 35 Sa dihang ang pipila ka mga tawo nga nagtindog didto nakadungog sa pulong 'Eloi', wala nila kini masabti ug miingon, "Paminaw! Nanawag siya kang propeta Elias!"
\v 36 Midagan ang usa kanila ug gipuno ang usa ka spongha sa suka. Gibutang niya kini sa tumoy sa bagakay, ug unya misulay pagtunol pataas aron makasuyop niini si Jesus. Miingon siya, "Hulat! Tan-awon ta kung moabot ba si Elias aron ipakanaog siya sa krus!" 
\v 37 Ug misinggit sa makusog si Jesus, mihunong sa pagginhawa, ug namatay. 
\v 38 Kadto gayod nga higayon ang tabil sa balaang dapit sa templo nabahin sa duha ka bahin gikan sa taas ngadto sa ubos.
\v 39 Ang opisyal nga nagmando sa mga sundalo nga naglansang kang Jesus sa krus nagtindog sa atubangan ni Jesus. Sa pagkakita niya naunsa pagkamatay si Jesus, mituaw siya, "Tinuod, kining tawhana mao ang Anak sa Dios!" 
\v 40-41 Adunay mga babaye usab didto; mitan-aw sila sa mga panghitabo gikan sa halayo. Nagkuyog sila kang Jesus sa didto pa siya sa Galilea, ug nahatag nila kung unsa ang panginahanglan niya. Mikuyog sila kaniya paingon sa Jerusalem. Taliwala niadtong mga babaye mao si Maria gikan sa Magdala. Aduna usab laing Maria, nga inahan sa manghod nga si Santiago ug ni Joses. Anaa usab si Salome.
\v 42-43 Sa nagkaduol na ang kagabhion, ang usa ka tawo nga ginganlan ug Jose nga gikan sa Arimatea miabot didto. Sakop siya sa Konseho sa mga Judio, ang usa nga tinahod sa tanan. Siya usab usa sa mga naghulat ug nagtuo kung kanus-a magpakita ang Dios sa iyang kaugalingon ingon nga hari. Miabot na karon ang kagabhion. Mao kadto ang adlaw sa dili pa ang Adlaw nga Igpapahulay, ang gitawag sa mga Judio nga adlaw sa pagpangandam. Busa miadto siya nga maisogon kang Pilato ug mihangyo kaniya sa pagtugot kaniya sa pagkuha sa lawas ni Jesus panaog gikan sa krus ug paglubong niini dayon. 
\v 44 Nakalitan si Pilato sa dihang nadungog niya nga si Jesus patay na. Busa gipatawag niya ang opisyal nga gisangonan sa mga sundalo sa paglansang kang Jesus, ug nangutana siya kaniya kung patay na ba si Jesus.
\v 45 Sa dihang ang opisyal miingon kang Pilato nga si Jesus patay na, gitugotan ni Pilato si Jose sa pagkuha sa lawas ni Jesus. 
\v 46 Human nakapalit si Jose ug lino nga panapton, siya ug ang iyang mga kauban nagkuha sa patay nga lawas ni Jesus panaog sa krus. Giputos nila kini sa lino nga panapton ug gibutang sa usa ka lubnganan nga bato nga gibangagan nang daan. Unya giligid nila ang dako ug lapad nga bato sa agianan pasulod sa lubnganan. 
\v 47 Si Maria nga gikan sa Magdala ug si Maria nga inahan ni Joses nakakita kung diin nahimutang ang lawas ni Jesus.

\c 16 
\v 1 Sa dihang nahuman na ang Adlaw nga Igpapahulay, si Maria nga gikan sa Magdala, si Maria nga inahan sa batan-on nga si Santiago, ug si Salome nagpalit ug pahumot aron idihog sa lawas ni Jesus. 
\v 2 Sa sayo kaayo sa unang adlaw sa semana, human sa pagsubang sa adlaw, gikuha nila ang mga pahumot ug nangadto sa lubnganan.
\v 3 Samtang nagpadulong sila didto, nagpangutan-anay sila sa matag-usa, "Kinsa man ang moligid sa bato alang kanato nga nagbabag sa agianan sa lubnganan?" 
\v 4 Human sila makaabot, mitan-aw sila ug nakita nga ang bato, nga dako kaayo, naligid na.
\v 5 Misulod sila sa lubnganan ug nakita ang anghel nga sama sa usa ka batan-ong lalaki. Nagalingkod siya sa tuong bahin sa langob. Nagasuot siya ug puti nga bisti. Ug ang sangpotanan, nahibulong sila pag-ayo. 
\v 6 Ang batan-ong lalaki miingon kanila, "Ayaw katingala! Nasayod ako nga nangita kamo kang Jesus, ang tawo nga gikan sa Nasaret, nga gilansang sa krus. Apan nabuhi siya pag-usab! Wala na siya dinhi! Tan-awa! Dinhi ang dapit nga gibutangan nila sa iyang lawas. 
\v 7 Lakaw ug sultihi ang iyang mga tinun-an. Ilabina gayod nga sultihan ninyo si Pedro. Sultihi sila, 'Mag-una na si Jesus kaninyo didto sa Galilea, ug makakakita kamo kaniya didto, sama sa iyang giingon kaninyo kaniadto!'"
\v 8 Ang mga babaye migawas ug midagan gikan sa lubnganan. Nangurog sila tungod kay nahadlok ug natingala sila pag-ayo. Apan wala sila misulti kang bisan kinsa mahitungod niini, tungod kay nangahadlok sila.
\v 9 Sa dihang si Jesus nabuhi pag-usab sa sayo sa unang adlaw sa semana, nagpakita siya una kang Maria nga gikan sa Magdala. Siya ang babaye nga iyang gihinginlan ug pito ka daotang espiritu. 
\v 10 Miadto siya sa mga tawo nga nakauban ni Jesus, samtang sila nagsubo ug naghilak. Gisultihan niya sila kung unsa ang iyang nakita. 
\v 11 Apan sa dihang gisultihan niya sila nga nabuhi pag-usab si Jesus ug nakita niya siya, wala sila mituo niini.
\v 12 Human nianang adlawa, nagpakita si Jesus sa lain nga hulagway sa iyang duha ka tinun-an samtang nanglakaw sila gikan sa Jerusalem ngadto sa dapit nga palibot niini. 
\v 13 Human nila siya mailhi, mibalik ang duha sa Jerusalem. Gisultihan nila ang ubang magtutuo kung unsa ang nahitabo, apan wala sila mituo niini.
\v 14 Unya nagpakita si Jesus sa onse ka apostoles samtang nangaon sila. Gikasab-an niya sila kay nagmagahi sila sa pagtuo sa mga gibalita niadtong nakakita kaniya human siya nabuhi pag-usab. 
\v 15 Miingon siya kanila, "Lakaw sa tibuok kalibotan ug iwali ang maayong balita ngadto sa tanan! 
\v 16 Luwason sa Dios ang tanan nga motuo sa inyong mensahe ug kadtong mabawtismohan. Hukman niya ang tanan nga dili motuo.
\v 17 Kadtong mituo sa maayong balita maghimo ug mga milagro. Labi na gayod, pinaagi sa akong gahom ilang abogon ang mga daotang espiritu pagawas sa mga tawo. Magsulti sila ug mga pinulongan nga wala nila gitun-an. 
\v 18 Kung mamunit sila ug mga bitin o kung moinom sila ug bisan unsa nga makahilo, dili sila maunsa. Bisan asa nila itapion ang ilang mga kamot sa mga tawo nga nagsakit, ayohon sila sa Dios."
\v 19 Human kini gisulti ni Ginoong Jesus sa iyang mga tinun-an, gibayaw siya sa Dios paingon sa Langit. Unya milingkod siya sa iyang trono tapad sa Dios sa dapit nga dungganon kaayo didto sa iyang tuong kamot, aron sa pagmando uban kaniya. 
\v 20 Ug ang mga tinun-an, nanggawas sila sa Jerusalem, ug unya nagwali sila sa bisan asa. Bisan asa sila moadto, ang Ginoo nagtugot kanila nga magbuhat ug mga milagro. Pinaagi sa pagbuhat niana, gipakita niya sa katawhan nga ang mensahe sa Dios tinuod.